<html lang="sw">

<head>
  <meta charset="utf-8">
  <meta http-equiv="x-ua-compatible" content="ie=edge">
  <title>SURA YA KWANZA | Msaidizi wa Kisheria na Majukumu Yake</title>
  <meta name="description" content="">
  <meta name="viewport" content="width=device-width, initial-scale=1">

  <link rel="stylesheet" href="css/bootstrap.css">
  <link rel="stylesheet" href="css/main.css">
</head>

<body>
  <h1>SURA YA KWANZA
    <small>Msaidizi wa Kisheria na Majukumu Yake</small>
  </h1>

  <div class="callout callout-primary">
    <h2>
      Lengo Kuu
    </h2>
    <p>
      Kujenga uwezo wa washiriki kufahamu dhana juu ya msaada wa sheria ,wasaidizi wa kisheria
      na kazi zao katika jamii.
    </p>
  </div>

  <div class="callout callout-secondary">
    <h2>
      Malengo Mahsusi
    </h2>
    <p>
      <ol type="a">
        <li>Baada ya kumaliza kujifunza mada hii washiriki watafahamu;</li>
        <li>Tafsiri ya msaada wa sheria</li>
        <li>Maana ya wasaidizi wa kisheria</li>
        <li>Sifa za wasaidizi wa kisheria</li>
        <li>Majukumu ya wasaidizi wa kisheria</li>
        <li>Mipaka ya wasaidizi wa kisheria</li>
        <li>Faida wasaidizi wa kisheria katika jamii</li>
        <li>Miiko na maadili ya wasaidizi wa kisheria</li>
        <li>Mbinu zinazotumika kutoa huduma ya usaidizi wa kisheria</li>
      </ol>
    </p>
  </div>

  <div>
    <h2>
      Sehemu ya Kwanza - Dhana ya msaada wa sheria na Msaidizi wa Kisheria
    </h2>
    <div class="callout callout-info">
      <h3>
        Jinsi ya Kuendesha
      </h3>
      <p>
        Mwezeshaji anaweza kutumia mbinu zifuatazo katika kufafanua maana ya Msaidizi wa
        kisheria. (Mbinu hizi ni pendekezi tu, mwezeshaji anaweza kutumia mbinu nyingine
        yeyote anayoona inafaa kwa mada hii, mazingira, vifaa na hata aina ya washiriki):
        <ol>
          <li>Mwezeshaji andika maneno Msaidizi wa Kisheria na dhana ya msaada wa sheria
            kwenye bango kitita au ubaoni kutokana na mazingira unayo wezeshea mfano
            shuleni, ukumbini n.k
          </li>
          <li>Wagawe washiriki wawili wawili (jinsi {ME/KE} izingatiwe kati yao) na kwa
            muda wa dakika 5 wajadili yafuatayo;
          </li>
          <ul>
            <li>Sheria ni nini?</li>
            <li>Msaada wa sheria ni nini?</li>
            <li>Msaidizi wa kisheria ni nani?</li>
            <li>Wasaidizi wa kisheria wanafanya shughuli zipi katika jamii?</li>
          </ul>
          <li>Baada ya kumaliza kujadiliana, washiriki watoe mrejesho. Muda uzingatiwe
            sana wakati wa kupokea mrejesho huo. Mwezeshaji andika majibu ya washiriki
            ubaoni au kwenye bango kitita.
          </li>
        </ol>
      </p>
      <p>
        <strong>Muhimu:</strong> Mwezeshaji ongoza vema mjadala, wasikilize washiriki kwa
        makini bila kutoa ushawishi wa majibu kutoka kwako au kupendelea. Toa nafasi
        sawa kwa kuzingatia jinsi, umri na namna washiriki walivyokaa (mfano mbele,
        nyuma, kulia, kushoto, katikati). Hakikisha unaorodhesha majibu ya washiriki
        kwenye bango kitita au ubaoni.
      </p>
    </div>
    <div class="callout callout-default">
      <h3>
        Mchango wa Mwezeshaji
      </h3>
      <p>
        Mwezeshaji kumbuka kuna uwezekano washiriki kutofahamu kabisa dhana ya msaidizi wa
        kisheria na msaada wa sheria. Tumia mifano halisi na simulizi za kweli katika
        mazingira ziishiyo jamii zetu kuelezea dhana ya msaidizi wa kisheria na umuhimu
        wa uwepo wa msaada wa sheria kwenye jamii . Fafanua kwa kusisitiza kuwa Msaidizi
        wa Kisheria si mwanasheria au wakili hata kidogo. Kwa mfano, waweza kuwauliza
        washiriki ikiwa wanawafahamu wakunga na shughuli za wakunga katika jamii
        zao. Eleza kuwa kama ambavyo wakunga si madaktari, ijapokuwa wanasaidia shughuli
        fulani za kiafya katika jamii, ndivyo ilivyo kwa wasaidizi wa kisheria, nao
        pia si wanasheria au mawakili japokuwa wanafanya shughuli za usaidizi wa
        kisheria.
      </p>
      <p>
        Tumia ujuzi wako na maarifa yako ya mbinu za uwezeshaji kufafanua vema na kwa mifano
        mada hii. Epuka kutumia muda mwingi kuelezea mambo ambayo tayari yamekwisha
        fafanuliwa na washiriki kwa ufasaha. Anza na utangulizi kama inavyoonekana
        hapo chini.
      </p>
    </div>
    <h3>
      Utangulizi
    </h3>
    <p>
      Upatikanaji wa haki na huduma za kisheria ni tatizo linaloikabili sehemu kubwa ya
      jamii ya Watanzania, hasa walio masikini. Huduma za kisheria zimekuwa zikitolewa
      kwa kugharimiwa na hivyo kufanya jamii zenye uwezo mdogo wa kuwalipa mawakili
      kukosa huduma hii ya msingi. Zaidi, huduma za msaada wa kisheria kwa kiasi
      kikubwa imekuwa ikitolewa maeneo ya mijini na hivyo kuzifanya jamii za vijijini
      kugharimika kifedha kwa usafiri, kutumia muda mwingi kufuata huduma hizi mijini
      na kupoteza muda wa uzalishaji mali.
    </p>
    <p>
      Kwa changamoto hizo, ipo haja ya kuwa na watu ambao watatoa usaidizi wa kisheria.
      Huduma watakayoitoa wasaidizi wa kisheria itasaidia jamii, wakiwemo wanawake,
      watoto, wanaume, wazee na watu wenye ulemavu kufikia suluhu ya matatizo yao
      kisheria. Sehemu hii inafafanua maana ya sheria, msaidizi wa kisheria na sifa
      za msaidizi wa kisheria
    </p>
    <h3>
      Maana ya Sheria
    </h3>
    <p>
      Neno “Sheria” linaweza kutafsiriwa kwa namna nyingi tofauti. Hata hivyo tafsiri iliyo
      rahisi kabisa sheria ni kanuni zilizotungwa na Bunge au taasisi zingine zenye
      mamlaka ya kutunga sheria ambazo huelekeza namna bora ya watu kuenenda kwa
      lengo la kuendeleza na kudumisha haki na amani, utulivu na utengamano.
    </p>
    <p>
      Kanuni hizi hutokana na vyanzo mbalimbali, mfano katiba ya nchi, kutungwa na bunge,
      sheria ndogo zinazotungwa na serikali za mitaa, sheria za kimila ambazo hutokana
      na mila na desturi na sheria zinazotokana na hukumu za mahakama za juu (Mahakama
      kuu).
    </p>
    <h3>
      Maana ya msaada wa sheria
    </h3>
    <p>
      Msaada wa sheria ni huduma ya kisheria inayotolewa bure na mwanasheria au msaidizi
      wa kisheria kwa mhitaji. Huduma hii hujumuisha ushauri wa kisheria , elimu
      ya sheria, kujengea jamii uelewa kuhusu sheria na haki za binadamu, kuwaelekeza
      wanajamii vyombo na taasisi ambazo wanaweza kupata huduma za kisheria kulingana
      na tatizo la kisheria ambalo analo. Uandaaji wa nyaraka na uwakilishi wa mahakama
      ni sehemu ya msaada wa sheria.
    </p>
    <h3>
      Maana ya Msaidizi wa Kisheria
    </h3>
    <p>
      Msaidizi wa kisheria ni mtu mwenye ufahamu wa sheria na masuala ya haki. Pia msaidizi
      wa kisheria ni mtu mwenye ufahamu wa jamii anayoihudumia na matatizo ya kisheria
      na haki yanayoikabili jamii hiyo. Mwenye kuweza kushauri na kuelekeza jamii
      kufuatilia haki katika vyombo vya kisheria na vya haki.
    </p>
    <h3>
      Sifa za Msaidizi wa Kisheria.
    </h3>
    <ul>
      <li>Awe na akili timamu;</li>
      <li>Awe amepata mafunzo ya usaidizi wa kisheria na kuwa na ufahamu wa masuala ya
        kisheria, sheria mbalimbali za nchi;
      </li>
      <li>Awe na ufahamu wa haki za binadamu;</li>
      <li>Awe na sifa ya kuheshimu na kulinda sheria mbalimbali za nchi na haki za binadamu;</li>
      <li>Asiwe na sifa za ukiukaji wa haki za binadamu;</li>
      <li>Awe na moyo wa kuitumikia na kuhamasisha jamii katika masuala yanayohusu haki
        zao za msingi ili kuweza kuleta ustawi, utengamano na Maendeleo endelevu
        katika jamii;
      </li>
      <li>Awe mwadilifu, mwaminifu na aliyejijengea heshima katika jamii yake kutokana
        na maadili aliyonayo lakini pia kutokana na jitihada zake katika kusaidia
        jamii katika masuala mbali mbali;
      </li>
      <li>Awe anatoka katika jamii anayoitolea huduma ili aisaidie wakati wowote kunapohitajika
        masuala ya usaidizi wa kisheria;
      </li>
      <li>Awe na ufahamu wa mila, desturi, tamaduni, na imani za jamii husika</li>
      <li>Awe mwenye uwezo wa kutunza siri za wateja anaowahudumia;</li>
      <li>Awe uelewa na elimu ya kutosha kufanya shughuli za msaada wa sheria</li>
      <li>Awe mwepesi wa kunyumbulika na kujifunza</li>
    </ul>
    <img src="images/01-01.png" class="img-responsive center-block" alt="Sifa za Msaidizi wa Kisheria">
  </div>
  <div>
    <h2>
      Wajibu na Majukumu ya Msaidizi wa Kisheria
    </h2>
    <div class="callout callout-info">
      <h3>Jinsi ya Kuendesha</h3>
      <ol>
        <li>Mwezeshaji kwa kutumia mbinu ya bangua bongo, pima uelewa wa washiriki kwa
          kuwauliza maswali yafuatayo:-
          <ul>
            <li>Ni changamoto gani za kisheria zinazoikabili jamii yako</li>
            <li>Ni matatizo gani ya kisheria yaliyoko kwenye jamii yako ambayo wasaidizi
              wa kisheria wanaweza kusaidia kuyatatua?</li>
            <li>Elezea mipaka ya wasaidizi wa kisheria </li>
          </ul>
        </li>
      </ol>
      <h3>Mbinu Mbadala</h3>
      <ol>
        <li>Mwezeshaji wagawe washiriki katika vikundi vya watu wasiozidi 8 na wafanye
          mazoezi yafuatayo:
          <ol type="a">
            <li>Wajadili umuhimu wa wasaidizi wa kisheria katika jamii zao</li>
            <li>Waorodheshe kazi za mwanasheria au wakili</li>
            <li>Wataje kazi ambazo msaidizi wa kisheria hawezi kuzifanya </li>
          </ol>
        </li>
        <li>Baada ya kumaliza kazi za vikundi washiriki wafanye uwasilishaji wa kazi
          zao </li>
      </ol>
    </div>
    <div class="callout callout-default">
      <h3>
        Mchango wa Mwezeshaji
      </h3>
      <p>Mwezeshaji eleza kwa washiriki kuwa pamoja na kwamba msaidizi wa kisheria ni
        nguzo muhimu ya ulinzi na uhamasishaji wa haki za binadamu katika jamii anayoishi.
        Mchango mkubwa katika kufanikisha dhana ya ufikiaji na upatikanaji wa haki
        katika jamii hasa zile masikini , za mijini na za vijijini unatolewa na msaidizi
        wa kisheria. Msaidizi wa kisheria atakuwa na majukumu yafuatayo katika shughuli
        zake za kila siku kwenye jamii yake;-
        <ol type="i">
          <li>Kutoa elimu ya haki za binadamu kwa jamii;</li>
          <li>Kutoa elimu ya sheria kwa wanajamii. Mkazo hasa ni kwenye zile sheria zinazoigusa
            jamii katika maisha yao ya kila siku kwa mfano elimu juu ya sheria na
            taratibu za kumiliki na kutumia ardhi, ndoa, haki za watoto, mirathi
            na urithi;</li>
          <li>Kusaidia na kutoa elimu kwa jamii kuhusu taratibu za kisheria za kuufikia
            mfumo wa utoaji wa haki </li>
          <li>Endapo ikitokea mtu kuonesha kuwa ana tatizo la kisheria au haki yake,
            au juu ya hatua za kuchukua katika kufuatilia upatikanaji wa haki yake,
            msaidizi wa kisheria anao wajibu wa kuhakikisha mtu huyo anapata usaidizi
            kwa kuelekezwa cha kufanya kulingana na tatizo alilonalo kadiri inavyowezekana
            ili aweze kufikia haki yake; </li>
          <li>Kumuelekeza mtu mwenye tatizo la kisheria mahali ambapo anaweza kupata
            ufumbuzi wa tatizo lake, kwa mfano Mahakamani au kwenye taasisi au kwa
            mtu mwenye mamlaka ya kiutendaji au mwenye uwezo wa kulishughulikia tatizo
            lake moja kwa moja, kwa mfano wakili, Tume ya haki za binadamu </li>
          <li>Kutoa ushauri, unasihi, upatanishi wa kisheria kwa wadawa wa masuala ya
            kisheria. Hivyo, atumie uelewa wake wa kisheria kumaliza tatizo la wadawa;
            vii. Kusaidia jamii katika kuandika barua kadhaa za kiutawala katika
            masuala ya kisheria ya kuharakisha upatikanaji na upelekaji wa nakala
            muhimu za kisheria katika maeneo mbalimbali ya utoaji haki;</li>
          <li>Kutunza kumbukumbu za kazi zake, kutayarisha taarifa za kazi, kutoa taarifa
            kwa wadau mbalimbali kama vile serikali za mitaa na wanufaika kwa madhumuni
            ya kuona na kutambua uhalisia wa kazi yake katika jamii;</li>
          <li>Kufanya ufuatiliaji na kutoa taarifa kwa vyombo husika kwa vitendo vyovyote
            vya uvunjifu wa haki za binadamu, au vitendo vyovyote vinavyoweza kusababisha
            uvunjifu wa sheria na haki za binadamu;</li>
          <li>Kutoa usaidizi wa kisheria kwenye vyombo vya usimamizi na utoaji haki kama
            vile ofisi za serikali za mitaa, polisi, mabaraza na mahakama za mwanzo
            kulingana na maelekezo au taratibu zilizowekwa;</li>
          <li>Panapokuwa na uhitaji au matatizo makubwa ya kisheria, msaidizi wa kisheria
            ana jukumu la kuelekeza mahali pa kupata msaada huo;</li>
          <li>Kuamsha hisia na ari za wanajamii kufahamu haki zao na masuala mbalimbali
            ya sheria katika jamii husika na taifa kwa ujumla;</li>
          <li>Kufanya mambo mengine yeyote ya kiusaidizi wa kisheria, kiutawala na haki
            za binadamu yatakayojitokeza katika jamii;</li>
        </ol>
      </p>
    </div>
    <h3>
      Faida za Msaidizi wa Kisheria
    </h3>
    <ol type="i">
      <li>Hupunguza na hata kuziba pengo la ukosefu wa huduma ya msaada wa kisheria katika
        jamii anayoishi kwa kutoa usaidizi wa awali wa kisheria;</li>
      <li>Husaidia jamii katika masuala ya ujumla kwa kuelekeza jambo ambalo jamii inaweza
        kulifanya ili iondokane na matatizo ya kisheria yaliyopo.</li>
      <li>Ni mtu wa kawaida kabisa na ambaye anatoka katika jamii anayoishi, hivyo ana
        uelewa mzuri zaidi wa mambo yanayoihusu jamii husika na mazingira yake;</li>
      <li>Hupunguza na hata kuondoa kabisa tatizo la upotevu wa muda kwa wanajamii kufuatilia
        haki zao mijini na hata kupunguza gharama za ufuatiliaji haki.</li>
      <li>Ni kiungo muhimu kati ya mifumo rasmi ya utoaji haki na ile isiyo rasmi toka
        ngazi ya taifa na jamii;</li>
      <li>Hafungwi na taratibu za kiufundi kama walivyo wanasheria ambao huhitajika kufanya
        kazi wakiwa na leseni, mihuri na hata ofisi kwa ajili ya kutoa ushauri wa
        kisheria
      </li>
      <li>Hana gharama ya ushauri wowote atakaoufanya katika mambo ya kisheria.</li>
    </ol>
  </div>

  <div>
    <h3>
      Mipaka ya Msaidizi wa Kisheria
    </h3>
    <ol type="i">
      <li>Msaidizi wa kisheria hawezi kusimama mahakamani kumwakilisha mtu kwa ajili
        ya kumtetea. Hata hivyo, msaidizi wa kusheria anaweza kuendelea kutoa msaada
        wa sheria hata katika vyombo vya maamuzi kama vile mabaraza au mahakama za
        mwanzo pale anapoombwa au kuelekezwa na sheria, kanuni au mabaraza kuendelea
        kutoa usaidizi wa kisheria;</li>
      <li>Msaidizi wa kisheria hawezi kuendesha viapo kama wafanyavyo mawakili, hakimu,
        mkuu wa wilaya, mashehe na wachungaji na au watu wowote waliokasimiwa dhamana
        ya kuendesha viapo kisheria; </li>
      <li>Msaidizi wa sheria hapaswi kuandika nyaraka za kitaalamu za kisheria kwani
        zinahitaji ujuzi wa kusomea sheria kama vile stashahada, shahada na kuendelea;</li>
      <li>Msaidizi wa kisheria sio hakimu wala jaji wa mahakama mwenye uwezo wa kutoa
        hukumu. Bali msaidizi wa kisheria ni mshauri na mfuatiliaji wa ukiukwaji
        wa haki za kisheria na haki za binadamu. Hivyo, kwa kuwa wajibu wake ni kushauri
        na kuelekeza jamii, hapaswi kumlazimisha mtu au mteja wake kufuata ushauri
        wake wala kumuamulia juu ya hitaji lake;</li>
      <li>Msaidizi wa kisheria haruhusiwi kutoza tozo za ujuzi au tozo nyinginezo zinazofanana
        na hizo kutokana na huduma yake ya usaidizi wa kisheria.</li>
    </ol>
  </div>

  <p>
    <strong>Sehemu ya Pili - Mbinu za Kutumia Kutoa Huduma ya Usaidizi wa Kisheria</strong>
  </p>
  <div class="callout callout-info">
    <h2>
      Jinsi ya Kuendesha
    </h2>
    <ol>
      <li>Mwezeshaji waombe washiriki kusimama na kujibu maswali kwa kushindana ili atakayetoa
        jibu mapema akae chini;</li>
      <li>Waulize washiriki wataje mbinu ambazo msaidizi wa kisheria atazitumia ili kufanikisha
        kazi zake za kila siku. (majukumu yake). Kila mmoja ataje angalau mbinu moja.</li>
      <li>Orodhesha majibu yao kwenye bango kitita au ubaoni kulingana na vifaa vya uwezeshaji
        unavyovitumia;
      </li>
      <li>Kwa wale watakaojikuta hawakuweza kupata nafasi ya kujibu, basi wape nafasi
        ya kutoa ufafanuzi.</li>
    </ol>
  </div>
  <div class="callout callout-default">
    <h2>
      Mchango wa Mwezeshaji.
    </h2>
    <p>Mwezeshaji jumuisha majibu ya washiriki na fafanua kwa kubainisha mbinu mbalimbali
      ambazo msaidizi wa kisheria atazitumia kukamilish majukumu yake. Zifuatazo
      ni baadhi ya mbinu hizo;
      <ol type="i">
        <li>Utoaji elimu;</li>
        <li>Uhamasishaji (uwezeshaji);</li>
        <li>Ugawaji wa machapisho yenye maelezo mafupi na marefu;</li>
        <li>Usuluhishi na Upatanishi;</li>
        <li>Unasihi;</li>
        <li>Ushauri;</li>
        <li>Ushawishi;</li>
        <li>Ufuatiliaji;</li>
      </ol>
    </p>
  </div>
  <p>Sehemu hii itajadili kwa kina mbinu za kutoa huduma ya msaada wa kisheria. Hata
    hivyo, mbinu zingine kama vile ushawishi na ufuatiliaji wa uvunjaji wa haki za
    binadamu na kisheria zitatolewa maelezo yake ya kina katika sura nyingine inayofuata.
  </p>
  <div>
    <h2>i. Utoaji Elimu kwa Jamii na Uhamasishaji (Uwezeshaji Jamii Kisheria)</h2>
    <h3>Utangulizi</h3>
    <p>Hii ni mbinu inayotumika kuifahamisha jamii kuelewa haki zao za kikatiba na kisheria
      ili izitambue, kuzitetea na kuzilinda haki hizo pale watu binafsi au wanajamii
      (katika ngazi za vijiji, kata na hata wilaya) wanapoporwa haki zao na mamlaka
      za serikali, watumishi wa umma au watu binafsi. Mfano wa elimu itolowayo kwa
      jamii ni haki ya kumiliki ardhi, nguvu na mamlaka ya wanakijiji kupitia mkutano
      mkuu wa kijiji katika ugawaji wa ardhi ya kijiji, haki za binadamu, haki za
      wanawake na watoto n.k.</p>
    <p>Mbinu hii inaweza kutumika katika majukwaa mbalimbali kwa mfano kwenye mikutano
      ya vijiji, sherehe za kimila, gulio, siku za ibada, michezoni, kwenye vikundi
      vya kina mama, VICOBA n.k. Pia inaweza kutolewa kwa njia ya mhadhara, redioni,
      mazungumzo ya kawaida baina ya vijana, wazee au viongozi wa kimila, kidini
      na kiserikali.</p>
    <p>Ili kuwezesha, kuelimisha au kuhamasisha jamii kufahamu haki zao, msaidizi wa
      kisheria atafanya yafuatayo;
      <img src="images/01-02.png" class="img-responsive center-block" alt="Utoaji Elimu kwa Jamii na Uhamasishaji">
    </p>
    <div class="callout callout-info">
      <h3>
        Jinsi ya Kuendesha
      </h3>
      <ol>
        <li>Mwezeshaji awagawe washiriki katika makundi makuu mawili, kisha waandae namna
          ya kuendesha uwezeshaji wa mada watakayoichagua.</li>
        <li>Kisha washiriki kutoka kundi moja watumie mbinu walizoziandaa kuwezesha kundi
          jingine.
        </li>
        <li>Kundi litakalokuwa linawezeshwa liwasilishe mrejesho/tathmini.</li>
        <li>Mwezeshaji ahitimishe mjadala kwa kufafanua hatua stahiki.</li>
      </ol>
      <h3>
        Njia Mbadala
      </h3>
      <ol>
        <li>
          Wagawe washiriki kwenye makundi manne, kila kundi litaje na kuelezea mbinu za uwezeshaji
          watakazotumia kuhamasisha jamii
        </li>
      </ol>
      <h3>
        Au
      </h3>
      <ol>
        <li>
          Kwa kutumia njia ya bungua bongo, mwezeshaji anaweza kuendesha mjadala utakaoonesha
          hatua za kuandaa uwezeshaji
        </li>
      </ol>
    </div>
    <div class="callout callout-default">
      <h3>
        Mchango wa Mwezeshaji
      </h3>
      <p>Baada ya kupata mchango kutoka kwa washiriki, mwezeshaji aweke mkazo kwa washiriki
        kwamba wakati wa kutoa elimu na kuhamasisha jamii, ni vema wafanye yafuatayo;
        <ol type="a">
          <li>
            <em>Kujiandaa vyema kabla ya kuanza shughuli za utoaji wa elimu kwa jamii
              (uwezeshaji)
            </em>; Katika kujiandaa kufanya uwezeshaji ni vyema kufahamu au kuzingatia
            mambo makuu yafuatayo;
            <ol>
              <li>Andaa mavazi ya heshima na yenye hadhi ya mwezeshaji kulingana na tamaduni,
                mila, rika na hata mazingira ya wahusika;</li>
              <li>Soma na kuelewa mada au jambo la kuwezesha/kuelimisha;</li>
              <li>Tayarisha au andaa mazingira na vifaa vya kuwezeshea (kuelimishia)
                kulingana na mazingira;</li>
              <li>Andaa rejea au mifano halisi ya kuwezeshea;</li>
              <li>Andaa mada kulingana na uhitaji wa walengwa na muda na kazi za kila
                hatua katika uwezeshaji;</li>
              <li>Andaa maswali na kazi za vikundi; na</li>
              <li>Andaa vitu vingine vyovyote muhimu wakati wa uwezeshaji</li>
            </ol>
          </li>
          <li>
            <em>Kuandaa au kujua mbinu au namna ya kutumia wakati wa uwezeshaji, au ufundishaji</em>
            <ol>
              <li>Andaa namna ya kuanza kuwezesha au kuongea na wahusika;</li>
              <li>Kwa kushirikiana na wahusika/washiriki, andaa na fafanua taratibu mbalimbali
                zitakazotumika wakati wa uwezeshaji;</li>
              <li>Andaa utaratibu wa kufahamu matarajio ya washiriki, uelewa wao kuhusu
                lengo la uwezeshaji, hofu zao kuhusu shughuli ya uwezeshaji;</li>
              <li>Tumia mbinu za uwasilishaji mada kama vile mhadhara, maigizo, mjadala,
                maswali na majibu, bungua bongo, video, picha na maswali, makundi
                ya majadiliano; kisa mkasa, matembezi ya kujifunza, nyimbo, ngonjera
                na mashairi;</li>
              <li>Epuka kukaa sehemu moja ya ukumbi au eneo unalowezeshea;</li>
              <li>Zungumza kidogo kisha chokoza washiriki kwa namna yeyote ili waongee
                na kuchangia zaidi;</li>
              <li>Rudia au rejea kila baada ya muda ili kuweka msisitizo katika jambo
                ulilokwisha lifanya.</li>
              <li>Zingatia muda wa uwezeshaji.</li>
            </ol>
          </li>
          <li>
            Kuandaa namna ya kujua ufahamu wa mada baada ya kumaliza uwasilishaji au ufundishaji.
            <ol>
              <li>Toa maswali ya mhusika mmoja mmjoa au vikundi;</li>
              <li>Fanya tathmini ya uwezeshaji kwa kutumia maswali yaliyotayarishwa au
                maswali ya papo kwa papo;</li>
              <li>Fanya mrejesho wa kazi iliyopita kwa kutumia mrejeshaji;</li>
              <li>Toa maswali kwa kuandika au kufanya mtihani.</li>
            </ol>
          </li>
        </ol>
      </p>
    </div>

    <div>
      <h2>
        Usuluhishi na Upatanishi
      </h2>
      <div class="callout callout-info">
        <h3>
          Jinsi ya Kuendesha
        </h3>
        <ol>
          <li>
            Mwezeshaji aandae kisa mkasa chenye mgogoro unaohitaji usuluhishi;
          </li>
        </ol>
        <h3>
          Au
        </h3>
        <p>Washiriki wasimulie mgogoro uliopo au uliowahi kutokea kwenye jamii yao;
          <ol>
            <li>Wagawe washiriki kulingana na nafasi zilizopo kwenye mgogoro mfano wasikilizaji,
              wasuluhishi, wadaawa (walio kwenye mgogoro), mashahidi n.k. Washiriki
              wote wapate nafasi kushiriki kwenye kisa mkasa hicho;</li>
            <li>Watende shughuli ya usuluhishi;</li>
            <li>Baada ya zoezi la usuluhishi kukamilika, washiriki wawasilishe mrejesho
              kuhusu mafanikio, upungufu, changamoto, mbinu mbadala ambazo zingeweza
              kutumika kwenye zoezi la usuluhishi.</li>
          </ol>
        </p>
      </div>
      <div class="callout callout-default">
        Mchango wa Mwezeshaji Mwezeshaji wafafanulie washiriki mbinu ya usuluhishi na upatanishi
        huku ukirejea mifano kadhaa.
        <h4>a) Upatanishi </h4>
        <p>Katika upatanisho, tofauti na mapatano huwa ni makubaliano ya pande mbili
          wa mgogoro kwa kuhusisha upande mwingine ulio nje ya mgogoro kusaidia kufikia
          muafaka. Mara nyingi upatanishi hauhusishi njia zilizo rasmi katika kusuluhisha
          wadaawa kama ilivyo kwenye mabaraza ya usuluhishi. </p>
        <p>Njia hii hutumiwa sana na watu walio karibu na mgogoro kuzisaidia pande mbili
          kufikia muafaka. Kwa mfano, kama kuna mgogoro baina ya baba na mama ndani
          ya familia juu ya jambo fulani basi wawili hawa wanaweza
          <em>kumtafuta mtu wa tatu au zaidi ili asaidie kuwaweka pamoja, au kuwaunganisha
            pamoja
          </em> katika hatua za kutafuta suluhu au muafaka wa mgogoro wao bila ya
          kufikishana kwenye vyombo maalumu vya usuluhishi.</p>
        <h4> b) Usuluhishi </h4>
        <p>Tofauti na upatanishi, usuluhishi ni makubaliano baina ya pande mbili zilizo
          katika mgogoro kwa kuhusisha
          <em>mtu maalumu</em> au
          <em>chombo maalumu</em> kama vile kituo cha upatanishi, baraza la upatanishi,
          kutafuta suluhu. Mpatanishi hutumika kama daraja kuzisaidia pande mbili
          kufikia muafaka. Katika usuluhishi wa aina hii, msuluhishi anaweza kufafanua
          haki, wajibu na madhara ya kila upande na kuwaacha wenye mgogoro kufanya
          maamuzi ya kutatua mgogoro wao.</p>
      </div>
      <h3>
        Majukumu ya Msuluhishi
      </h3>
      <p>Kazi ya usuluhishi sio kazi rahisi kama ambavyo inaweza kuonekana. Kazi ya
        kutambua na kuweka maslahi ya wadaawa katika mzani, kuwaunganisha wadaawa
        waliokata mawasiliano kuridhisha pande zote mbili katika msingi wa mahusiano
        sio kazi rahisi. Hata hivyo, ili kuhakikisha usuluhishi unaanza na kuisha
        salama, msuluhishi anakuwa na majukumu kadhaa ambayo miongoni mwao ni haya
        yafuatayo;
      </p>
      <ul>
        <li>Kuratibu mikutano ya usuluhishi ikiwa ni pamoja na;</li>
        <ul>
          <li>kuandaa sehemu na vitendea kazi vya usuluhishi,</li>
          <li>kuandaa agenda na taratibu zitakazo tumika kwenye hatua za usuluhishi,</li>
          <li>kutambulisha wadaawa kwenye mikutano ya usuluhishi, na</li>
          <li>kuelezea hatua za usuluhishi kwa wadaawa</li>
        </ul>
        <li>Kutengeneza mazingira ya kutogombana miongoni mwa wadaawa kwa kufungua na
          kuhakikisha kuwa milango au njia zote za mawasiliano miongoni mwao zinafunguka
          na wanawasiliana; Kutambua na kukusanya habari/taarifa mbalimbali ambazo
          zinaleta vikwazo katika hatua za usuluhishi kwa kuruhusu wadaawa waelezee
          hisia zao na kuchuja hisia kulingana na mwenendo wa usuluhishi;</li>
        <li>Kuwasaidia wadaawa kutambua na kujua masilahi na vipaumbele vyao kwa kulingana
          na mwenendo wa usuluhishi kwa kutambua ukomo wa madai yao kulingana na
          hali halisi;</li>
        <li>Kuruhusu hatua ya usuluhishi iendelee kulingana na mahitaji na mwenendo wa
          wadaawa kwa kuwasaidia kutafsiri vigezo mbalimbali vya ufumbuzi vinavyokubalika
          na kutafuta njia mbadala ya ufumbuzi wa mgogoro wakati wa zoezi la usuluhishi
          na kutathimini;</li>
        <li>Kuwasaidia wadaawa kutayarisha na kuandika mkataba wa makubaliano ikiwa ni
          pamoja na kuhakikisha kwamba makubaliano hayo yanapata nguvu ya kisheria
          kwa kuusajili mkataba wa makubaliano mahakamani kama mahakama inahusika.</li>
      </ul>
      <h3>
        Faida za Usuluhishi
      </h3>
      <div class="callout callout-info">
        <h4>
          Jinsi ya kuendesha
        </h4>
        <p>Kwa kutumia kisa mkasa hapo juu, mwezeshaji anaweza kufanya yafuatayo;
          <ol>
            <li>Kuendesha mjadala kwa washiriki wakitaja faida za usuluhishi na upatanishi</li>
            <li>Au wagawe kwenye makundi ili washiriki waelezee faida za usuluhishi na</li>
          </ol>
        </p>
      </div>
      <div class="callout callout-default">
        <h4>
          Mchango wa Mwezeshaji
        </h4>
        <p>Mwezeshaji eleza kuwa usuluhishi una faida nyingi katika mlolongo wa utatuzi
          wa migogoro. Miongoni mwa faida za usuluhishi ni kama ifuatavyo;
          <ul>
            <li>Usuluhishi husaidia wadaawa kuwa na mahusiano mazuri hata baada ya mgogoro.
              Hii hutokana na ukweli kwamba, wadaawa wamemaliza mgogoro wao kwa makubaliano
              na hivyo hakuna anayepoteza au kupata zaidi ya mwingine.</li>
            <li>Usuluhishi hufungua mahusiano mapya katika mahusiano ya wadaawa. Mfano:
              migogoro ya kazi, migogoro ya majirani, migogoro ya wafanyabiashara,
              na hata migogoro ya kisiasa inaweza kuleta sura mpya baada ya kupata
              suluhu ya mgogoro.</li>
            <li>Usuluhishi haufungwi na kubanwa na kanuni za kiufundi, sheria wala taratibu
              kwani wadaawa kupitia kwa msuluhishi wanaweza;</li>
            <ul>
              <li>kupanga sehemu ya kufanyia usuluhishi;</li>
              <li>kuamua wakati wa kufanya usuluhishi;</li>
              <li>kuamua idadi ya wahusika katika usuluhishi;</li>
              <li>kuchagua vigezo vya ufumbuzi wa tatizo;</li>
              <li>Usuluhishi hauna urasmi wa aina yoyote kwani wadaawa wana uwezo wa
                kuwasilisha madai na hisia yao kwa kutumia njia yeyote wanayoona
                inawafaa na kufahamika upande wa pili;</li>
            </ul>
            <li>Usuluhishi hutumia mda mfupi kuliko njia nyingine za ushindani kwa kutumia
              mahakama au mabaraza;</li>
            <li>Usuluhishi hauna gharama kubwa kwani matumizi yasiyo ya lazima kama vile
              ya uwakilishi sio vitu vya lazima. Upangaji wa mahali pa kusuluhisha,
              muda wa kusuluhisha, nani wa kuendesha usuluhishi, na vingine vingi
              vinavyohitajika wakati wa usuluhishi vinaweza kufanyika kulingana na
              uwezo na nafasi za wadaawa;</li>
            <li>Usuluhishi hauna ukomo na haufungwi na matokeo yake. Wadaawa kama wataona
              hawaridhiki na makubaliano yaliyopita, wako huru kuendelea na usuluhishi
              ili mradi tu kila upande ufikie mwafaka unaokubalika na pande zote;</li>
            <li>Usuluhishi hutunza siri za wadaawa ikiwa ni pamoja na hisia na mwenendo
              wa usuluhishi. Mambo mengine yote, isipokuwa tu yale yatakayowekwa
              kwenye mkataba (endapo wadaawa wataandikishiana) yanaweza kuonekana
              kwa jamii zingine.</li>
          </ul>
        </p>
      </div>

      <div>
        <h2>
          Unasihi
        </h2>
        <div class="callout callout-info">
          <h3>Jinsi ya Kuendesha</h3>
          <ol>
            <li>
              Mwezeshaji andaa kisa mkasa kinachohitaji huduma ya unasihi
            </li>
          </ol>
          <h3>Au</h3>
          <p>Washiriki wasimulie tukio la mhusika katika jamii yao linalohitaji unasihi
            <ol>
              <li>Washiriki wajichague au mwezeshaji chagua washiriki watakaoshiriki
                kwenye tukio la unasihi</li>
              <li>Wafanye shughuli ya unasihi mbele ya washiriki wengine</li>
              <li>Baada ya zoezi la unasihi kukamilika, washiriki wawasilishe mrejesho
                kuhusu mafanikio, upungufu, changamoto, mbinu mbadala ambazo zingeweza
                kutumika kwenye zoezi la unasihi</li>
              <li>Washiriki pia waeleze mahala panapofaa kufanyia unasihi</li>
            </ol>
          </p>
        </div>
        <div class="callout callout-default">
          <h3>Mchango wa Mwezeshaji </h3>
          <p>Mwezeshaji fafanua vile ambavyo wasaidizi wa kisheria wataitumia mbinu
            ya unasihi katika shughuli zake za kuhudumia jamii kama inavyoelezwa
            hapo chini.</p>
          a. Maana ya Unasihi
          <p>Maana yake ni maoni au mawazo anayopatiwa mtu mwenye tatizo ili aweze kutumia
            kupata suluhisho wa tatizo lake. Unasihi humsaidia mtu kulielewa tatizo
            lake vizuri zaidi na kupata mbinu za kukabiliana na tatizo hilo bila
            kumuathiri. Unasihi humwezesha mtu kupata matumaini mapya na hivyo kupata
            unafuu wa mzigo wa mawazo alionao baada ya kufahamu namna ya kushughulikia
            tatizo lake.</p>
          <h4>
            b. Mahali pa Kutolea Unasihi
          </h4>
          <ul>
            <li>Mahali popote penye utulivu na faragha; mfano</li>
            <li>Ofisini au mahali pa uwazi;</li>
            <li>Ndani ya nyumba;</li>
            <li>Kwenye uwanja mkubwa wenye faragha;</li>
            <li>Kandokando ya bahari (beach);</li>
          </ul>
          <h4>
            c. Wakati wa Kufanya Unasihi
          </h4>
          <ul>
            <li>Mnasihi anapogundua kuwa kuna suala la kufanyia unasihi;</li>
            <li>Anapoombwa na wadaawa kutoa unasihi;</li>
            <li>Wadaawa wanapofika kuomba ushauri wa aina nyingine na yeye kugundua cha
              kufanya;
            </li>
          </ul>
          <h4>
            d. Umuhimu wa Unasihi
          </h4>
          <ul>
            <li>Unasihi husaidia kutatua matatizo ambayo yangeweza kumletea mtu madhara
              kiafya, kisaikolojia, kimaadili, kisheria na kijamii;</li>
            <li>Unasihi husaidia kujenga mahusiano mazuri kwa jamii kwa kupunguza au
              kuondoa migogoro ya uvunjaji wa sheria katika jamii;</li>
            <li>Hutatua na kumaliza tatizo la wadaawa kwa muda mfupi na hivyo kuwasaidia
              waendelee na shughuli zingine za kimaendeleo;</li>
            <li>Hupunguza msongamano wa mashauri katika vyombo vya utoaji haki;</li>
          </ul>
          <h4>
            e</h4>
          <h5>
            1. Mapokezi
          </h5>
          <p>
            <ul>
              <li>Katika hatua hii, utambulisho unapaswa kufanyika na mapokezi yatolewe
                vyema kwani mara nyingi mtu huwa katika hali isiyo ya kawaida kwa
                hivyo aina ya mapokezi anayopata kwa mnasihi inaweza kuwa kikwazo
                kikubwa kwake au kitulizo. Hivyo, mshauri anatakiwa kujenga mazingira
                mazuri na mnasihiwa ili awe huru ,na ajenge utulivu , na ukaribu
                kueleza shida zake kwa kuhakikisha;-</li>
            </ul>
          </p>
          <h5>
            2. Kuibua tatizo
          </h5>
          <p>Katika kuibua tatizo, mnasihi anapaswa azingatie yafuatayo;-
            <ul>
              <li>kusikiliza kwa makini ili aweze kuelewa tatizo la mshauriwa;</li>
              <li>kuonesha kuwa anamjali mnasihiwa kwa kuonesha ishara kama kuitikia
                na kumwangalia kwa makini;</li>
              <li>kuheshima, kujali na kutulia katika kuhoji maswali ili kupata undani
                wa tatizo;</li>
              <li>kuweka kumbukumbu kwa umakini bila kuchukua muda mwingi</li>
              <li>kutuliza huzuni au hasira za mtu wakati wa unasihi;</li>
              <li>kufahamu hitaji au shida ya mtu wakati wa zoezi la unashi;</li>
            </ul>
          </p>
          <h5>
            3. Kufikia Suluhu
          </h5>
          <ul>
            <li>Mnasihi kufanya muhtasari wa maelezo ya mshauriwa;</li>
            <li>Kutoa mapendekezo yake kuhusu hatua za kuchukua kuendana na tatizo lake.
              Katika hatua hii mnasihi anatakiwa amweleze msimamo kisheria au kitaalam
              kuhusu tatizo lake. Pia amweleze njia mbadala ya kutatua tatizo lake,
              faida na hasara zake;</li>
            <li>Mnasihi ampe mtu muda wa kutafakari kabla ya kufanya maamuzi;</li>
            <li>Mnasihi na mnasihiwa kwa pamoja wakubaliane hatua za kuchukua;</li>
            <li>Mnasihiwa asilazimishwe kufanya maamuzi ambayo haridhiki nayo kwani yeye
              ndiye mtekelezaji wa maamuzi.</li>
          </ul>
          <h5>
            4. Ufuatiliaji
          </h5>
          <p>Baada ya kufanya maamuzi, mnasihi na mnasihiwa wapange ufuatiliaji. Inawezekana
            ushauri zaidi au mbinu mbadala ikahitajika ili kufanikisha au kutatua
            tatizo. Katika hatua hii, kimsingi mnasihiwa na mnasihi wanafanya tathmini
            kuona kama kuna dalili za mafanikio au la.
          </p>
          <h4>
            f. Maadili, Miiko au Mambo Muhimu Kimaadili kwa Mnasihi
          </h4>
          <ul>
            <li>Kuepuka kumlaumu mshauriwa. Mnasihi hatakiwi kumwonyesha mnasihiwa kuwa
              yeye ndio chanzo cha tatizo au ndiyo tatizo;</li>
            <li>Mnasihi hatakiwi kutumia lugha ngumu ambayo mnasihiwa atapata shida kuelewa;</li>
            <li>Ni mwiko mnasihi kutoa siri ya mshauriwa;</li>
            <li>Kutomkatisha tamaa mnasihiwa bali kuendelea kumtia moyo kuwa shauri lake
              litapatiwa ufumbuzi kwa kuzingatia haki;</li>
            <li>Kutotoa ahadi za uongo au zisizoweza kutekelezwa;</li>
            <li>Kutochanganya tatizo la mnasihiwa na matatizo ya watu wengine;</li>
            <li>Kwa hali yeyote ile, kutoonesha kumdharau mshauriwa;</li>
            <li>Kutoegemee au kupendelea upande wowote;</li>
            <li>Ni mwiko kupokea rushwa; na</li>
            <li>Kutomharakisha mshauriwa/mnasihiwa bali kutoa muda wa kutosha katika
              kusilikiza tatizo na mapendekezo ya mtu.</li>
          </ul>
        </div>
      </div>
    </div>
  </div>

  <!-- Scripts -->
  <script src="js/jquery.min.js"></script>
  <script src="js/bootstrap.min.js"></script>
</body>

</html>
