<html lang="sw">

<head>
  <meta charset="utf-8">
  <meta http-equiv="x-ua-compatible" content="ie=edge">
  <title>Utangulizi</title>
  <meta name="description" content="">
  <meta name="viewport" content="width=device-width, initial-scale=1">

  <link rel="stylesheet" href="css/bootstrap.css">
  <link rel="stylesheet" href="css/main.css">
</head>

<body>
  <h1 class="frontmatter">Utangulizi</h1>
  <p>
    Jukumu la kufahamu sheria na haki za binadamu ni la kila mtu katika jamii. Jamii
    ambayo watu wake wanafahamu masuala ya sheria na haki za binadamu inayo nafasi
    kubwa ya kupiga hatua za kimaendeleo, kiuchumi, kisiasa, kijamii na kiutamaduni.
    Utii wa sheria na ulinzi wa haki za binadamu huwawezesha wanawake kupata na kufurahia
    fursa sawa na wanaume, huku haki za watoto, walemavu na jamii za wachache zikilindwa
    na utu wao kuheshimiwa na kuthaminiwa.
  </p>

  <p>
    Ni kwa mantiki hiyo, Chama cha Wanasheria Tanzania Bara kwa kushirikiana na wadau
    kutoka mashirika yanayotoa huduma ya msaada wa sheria wameandaa tolea hili la
    pili la “
    <em>Mwongozo wa Msaidizi wa Kisheria.</em>” Mwongozo huu hauondoi toleo liliyopita
    (Mwongozo wa Wawezeshaji wa Mafunzo ya Wasaidizi wa Kisheria Tolea la Kwanza)
    bali umeboresha zaidi. Hivyo basi, pale ambapo wawezeshaji wa wasaidizi wa kisheria
    wataona kuna umuhimu kutumia mwongozo Wawezeshaji wa Mafunzo wa wasaidizi wa
    kisheria toleo la kwanza, hawatakuwa wamekosea kufanya hivyo.
  </p>

  <p>
    Katika Mwongozo huu, kuna jumla ya sura kumi na tano (15). Sura ya Kwanza inajadili
    Msaidizi wa Kisheria na Majukumu yake. Sura hii imegawanyika katika sehemu mbili.
    Sehemu ya kwanza inafafanua dhana ya msaidizi wa kisheria, sifa, mipaka na miiko.
    Sehemu ya pili inafafanua kwa kina njia mbalimbali ambazo msaidizi wa kisheria
    atazitumia katika kufanikisha majukumu yake.
  </p>

  <p>
    Sura ya pili inazungumzia dhana ya utatuzi wa migogoro. Sura hii imegawanyika katika
    sehemu mbili. Sehemu ya kwanza inaelezea kwa kirefu dhana ya migogoro, aina ya
    migogoro, hasara za migogoro na manufaa ya migogoro. Sehemu ya pili inajadili
    mbinu mbalimbali za utatuzi wa migogoro ambazo wasaidizi wa kisheria wataweza
    kuzitumia kwenye utatuzi wa migogoro katika jamii zao.
  </p>

  <p>
    Sura ya tatu inatazama dhana ya kujenga uwezo wa jamii kupitia sheria. Katika mada
    hii unatolewa ufafanuzi wa kina kwa nini ni muhimu kuijengea jamii uwezo kutumia
    sheria kulinda na kutetea haki zao. Mifumo ya utoaji haki kiutawala na namna
    ya kuifikia mifumo hiyo inaelezewa kwa undani kabisa.
  </p>
  <p>
    Sura ya nne imejikita katika dhana ya ushawishi. Hapa hatua muhimu ambazo wasaidizi
    wa kisheria watazitumia katika kufanya ushawishi kwenye mifumo ya utoaji haki
    na utawala inafafanuliwa kwa mapana. Sura ya tano inaongelea masuala ya haki
    za binadamu. Masuala muhimu kama vile aina za haki za binadamu, sifa za haki
    za binadmu na ulinzi wa haki za binadamu yamejadiliwa katika sura hii.
  </p>

  <p>
    Sura ya sita inajadili kwa kina haki za wanawake. Katika sura hii msisitizo umewekwa
    katika kubadili mitazamo ya kijamii katika suala la haki za wanawake. Wawezeshaji
    wanaelekezwa kutambua masuala ya uvunjaji wa haki za wanawake yaliyojikita katika
    jamii maeneo wanayowezesha ili waweze kuyajadili vema na washiriki na kupanga
    mikakati ya namna ya kubadili hali hiyo kwenye jamii.
  </p>

  <p>
    Sura ya saba inazungumzia dhana ya jinsia na ukatili wa kijinsia. Ufafanuzi unatolewa
    kuhusu aina za ukatili wa kijinsia, madhara yake na mikakati ya kijamii inayoweza
    kutumika kukabiliana na ukatili wa kijinsia
  </p>

  <p>
    Sura ya nane inagusia suala la ndoa na taratibu zake.Kuna sehemu mbili katika sura
    hii, sehemu ya kwanza inajadili maana ya ndoa, aina za ndoa na mambo muhimu katika
    ndoa huku pia ikigusia haki za mwanamke katika ndoa. Sehemu ya pili inazungumzia
    ndoa katika umri mdogo na kupendekeza mikakati ya kijamii inayoweza kupunguza
    tatizo hili. Katika sura hii pia haki za mwanamke katika ndoa zinaelezewa kwa
    kina.
  </p>

  <p>
    Sura ya tisa inazungumzia ajira, kazi na hifadhi ya Jamii. Katika sura hii haki mbalimbali
    za wafanyakazi katika sekta rasmi na ile isiyokuwa rasmi kama vile mashambani,
    vibarua viwandani na wafanyakazi katika kumbi za starehe au vilabu vya kuuza
    pombe zinajadiliwa.
  </p>

  <p>
    Sura ya kumi inaangalia mtoto na haki zake. Mikataba mbalimbali ya kimataifa na kikanda
    inayolinda haki za mtoto inafafanuliwa. Pia haki za mtoto katika katiba na sheria
    za nchi zinazungumziwa.
  </p>

  <p>
    Sura ya kumi na moja inaangalia masuala ya urithi na mirathi. Hapa sheria zinazoongoza
    masuala ya urithi na mirathi nchini Tanzania kwa maana ya sheria ya bunge, sheria
    za kimila na sheria ya kiislam zinajadiliwa kwa ufasaha.
  </p>

  <p>
    Sura ya kumi na mbili inazungumzia raslimali ardhi. Sura hii pia imegawanyika katika
    sehemu tatu. Sehemu ya kwanza inajadili mgawanyo wa ardhi kitaifa na vyombo vya
    utawala na usimamizi wa ardhi nchini. Sehemu ya pili inazungumzia upatikanaji
    na umiliki wa ardhi nchini Tanzania. Masuala ya haki miliki ya ardhi na taratibu
    za maombi ya hatimiliki yanajadiliwa pia katika sehemu hii ya pili. Sehemu ya
    tatu inaangalia matumizi ya ardhi kama rasilimali kwa uchumi endelevu ikiwemo
    namna ya kutumia ardhi kama dhamana kwa shughuli za kiuchumi.
  </p>

  <p>
    Sura ya kumi na tatu yenyewe inazungumzia mazingira na hifadhi ya mazingira. Faida
    za ulinzi na utunzaji wa mazingira na uhusiano baina ya mazingira na haki za
    binadamu unaangaliwa katika sura hii.
  </p>

  <p>
    Sura ya kumi na nne inazungumzia haki za raia katika mfumo wa jinai. Katika sura
    hii mamlaka ya vyombo vya dola hasa polisi na magereza yameainishwa. Pia haki
    za raia katika mchakato mzima wa mfumo jinai zimeelezewa.
  </p>

  <p>
    Sura ya kumi na tano inaangalia mambo ya uongozi na utawala. Sura hii imegawanywa
    katika sehemu mbili. Sehemu ya kwanza inazungumzia taratibu za uendeshaji na
    usimamizi wa ofisi ilhali sehemu ya pili inajadili taratibu za fedha na manunuzi.
    Ni imani ya Chama cha Wanasheria Tanzania Bara kwamba mwongozo huu ukitumika
    kama inavyokusudiwa utasaidia kwa kiasi kikubwa ufanisi wa shughuli za wasaidizi
    wa kisheria.
  </p>

  <!-- Scripts -->
  <script src="js/jquery.min.js"></script>
  <script src="js/bootstrap.min.js"></script>
</body>

</html>
