<html lang="sw">

<head>
  <meta charset="utf-8">
  <meta http-equiv="x-ua-compatible" content="ie=edge">
  <title>SURA YA SABA | Ndoa na taratibu zake</title>
  <meta name="description" content="">
  <meta name="viewport" content="width=device-width, initial-scale=1">

  <link rel="stylesheet" href="css/bootstrap.css">
  <link rel="stylesheet" href="css/main.css">
</head>

<body>
  <h1>SURA YA SABA
    <small>Ndoa na taratibu zake</small>
  </h1>
  <div class="callout callout-primary">
    <h2>Lengo Kuu</h2>
    <p>Kujenga uwezo kwa washiriki kufahamu taratibu za ufungishaji ndoa na haki za
      wanandoa
    </p>
  </div>
  <div class="callout callout-secondary">
    <h2>Malengo Mahususi</h2>
    <p>Baada ya kukamilika mada hii, washiriki watafahamu;

      <ol type="a">
        <li>Maana ya ndoa</li>
        <li>Aina za ndoa</li>
        <li>Sifa za kufunga ndoa</li>
        <li>Taratibu za kufunga ndoa</li>
        <li>Haki na wajibu wa wanandoa</li>
      </ol>
    </p>
  </div>

  <p>
    <strong>Sehemu ya Kwanza - Ndoa na Mambo Muhimu katika Ndoa</strong>
  </p>

  <div class="callout callout-info">
    <h2>Jinsi ya Kuendesha</h2>

    <p>Mwezeshaji wagawe washiriki katika makundi ya watu watano watano wajibu maswali
      yafuatayo:-
      <ul>
        <li>Ndoa ni nini?</li>
        <li>Kuna aina ngapi za ndoa? Zitaje</li>
        <li>Katika mila na desturi za jamii yenu taratibu za kufunga ndoa zikoje?</li>
      </ul>
    </p>
  </div>

  <div class="callout callout-default">
    <h2>
      <i>Mchango wa Mwezeshaji</i>
    </h2>
    <p>
      Mwezeshaji toa mchango wako kwa kufafanua sheria ya ndoa ya mwaka 1971 na kuanisha
      mambo muhimu juu ya ndoa na talaka. Eleza kuwa sheria ya Ndoa ya Mwaka 1971,
      Sura ya 29 inatoa mwongozo kuhusu haki na wajibu kwa wanandoa, utaratibu kuhusu
      jukumu la malezi, haki na maslahi ya watoto wa ndoa. n.k. Sheria hii inatambua
      ndoa za kimila, ndoa za kidini na ndoa za kiserikali zinazofungwa bomani. Sheria
      imetambua tofauti hizi kwa kuzingatia maslahi na utofauti wa kiutaratibu wa
      maisha ya wanajamii.
    </p>
  </div>

  <h2>Sheria ya Ndoa ya Mwaka 1971</h2>
  <p>Sheria hii ndiyo inayoshughulikia mahusiano ya wanandoa (mke na mume) nchini Tanzania.
  </p>

  <h2>Maana ya Ndoa</h2>
  <p>Kwa mujibu wa sheria hii, ndoa ni muungano wa hiari kati ya mwanamke na mwanaume
    unaokusudiwa kudumu kwa muda wa maisha yao yote.</p>

  <h2>Utambuzi wa ndoa (Aina za ndoa na sifa za kufunga ndoa)</h2>
  <p>Kisheria ndoa hutambulika pale ambapo watu wawili kwa hiari yao wataamua kuungana
    chini ya mamlaka husika. Watu wanaoishi bila ndoa hawatakuwa na haki kama zile
    za wanandoa, mfano juu ya mali walizochuma. Mtu yoyote kati yao ana uwezo wa
    kupinga kwa kutoa sababu kwamba hawakuwa kwenye ndoa.</p>

  <h2>Aina za Ndoa</h2>
  <p>Kuna aina kuu mbili za ndoa:-</p>
  <ol type="i">
    <li>Ndoa ya mke mmoja; na</li>
    <li>Ndoa ya wake wengi.</li>
  </ol>
  <img src="images/07-01.png" class="img-responsive center-block" alt="Aina za Ndoa">

  <p>
    <strong>Taratibu za kufunga ndoa hizi zaweza kuwa:-</strong>
    <ol type="i">
      <li>Kimila;</li>
      <li>Kidini [kikristo au kiislamu] na/au</li>
      <li>Kiserikali.</li>
    </ol>
  </p>

  <h3>Sifa za Kufunga Ndoa</h3>
  <div class="callout callout-info">
    <h3>
      Jinsi ya Kuendesha
    </h3>
    <ol type="1">
      <li> Mwezeshaji kwa kutumia njia ya bungua bongo waache washiriki wajadili yafuatayo;
        <ul>
          <li>Sifa za mtu kufunga ndoa ni zipi?</li>
          <li>Umri upi ni sahihi kwa mwanamke kufunga ndoa?</li>
          <li>Umri upi ni sahihi kwa mwanaume kufunga ndoa?</li>
          <li>Haki za wanandoa ni zipi?</li>
          <li>Wajibu wa wanandoa ni upi?</li>
        </ul>
      </li>
    </ol>
  </div>
  <div class="callout callout-default">
    <h3>Mchango wa Mwezeshaji</h3>
    <p>
      Mwezeshaji fafanua kwa washiriki sifa za kufunga ndoa na haki na wajibu wa wanandoa
      huku ukitoa mifano hai kama inavyoelezwa hapo chini;</p>
  </div>

  <h2>Sifa za kufunga ndoa</h2>
  <p>
    <strong>Ndoa lazima iwe ya Hiari</strong>
    Muungano wa ndoa kati ya mwanaume na mwanamke ni lazima uwe wa hiari kwa pande zote
    mbili. Hivyo basi, hiari iliyopatikana kwa njia ya udanganyifu, ulaghai, kwa
    kurubuni au kulazimisha, haiwezi kisheria kuhesabika kuwa hiari kwakuwa haikutolewa
    kwa uhuru. Na hivyo muungano kati ya watu hao wawili hautahesabika kuwa ni wa
    hiari na unaweza kuifanya ndoa kuwa batili. Mmoja wa wanandoa anaweza kwenda
    kwenye mamlaka husika na kuomba ndoa ibatilishwe.</p>
  <p>
    <strong>Muungano lazima uwe kati ya mwanamke na mwanaume:</strong>
    Sheria za Tanzania inatambua ndoa kama muunganiko wa hiari baina ya mwanamke na mwanaume.
    Muunganiko wowote tofauti na huo unavunja sheria za nchi</p>
  <p>
    <strong>Umri:</strong>
    Umri unaokubalika kisheria ni miaka 18, ila binti anaweza kuolewa akiwa chini ya
    umri huo lakini si chini ya umri wa miaka 15 kwa idhini ya wazazi/walezi wake;
    Ikiwa umri wake ni chini ya miaka 14 basi kibali maalumu kitatolewa na mahakama.
    Wanaharakati wa Haki za binadamu wamekuwa wakikosoa kifungu hiki kwa kuwa kinaleta
    ubaguzi na kuruhusu binti kuolewa akiwa mtoto hivyo kumvunjia haki zake za mtoto
    na haki za binadamu</p>

  <p>
    <strong>Muungano wa ndoa uwe wenye kutazamiwa kudumu:</strong>
    Sheria ya Ndoa inasema muungano wa mume na mke uwe unakusudiwa kuwa wa kudumu mpaka
    pale kifo kitakapowatenganisha au endapo, kwa dini ya Kiislamu, kutatolewa talaka.
    Ndoa za muda mfupi kama vile za mikataba kwa mujibu wa sheria ya ndoa ya Tanzania
    hazikubaliki.
  </p>

  <p>
    <strong>Wanandoa wasiwe maharimu (ndugu wa damu):</strong>
    Kwa mujibu wa sheria hii, hairuhusiwi baba na binti, mama na mwana, babu na mjukuu,
    au bibi na mjukuu, kaka na dada, kuoana
  </p>

  <p>
    <strong>Wanandoa ni lazima wawepo wakati ndoa ikifungwa.</strong>
    Wanandoa wote ni lazima wawepo wakati wa tukio la kufunga ndoa. Hata hivyo, sheria
    inaruhusu ndoa kufungwa katika mazingira ya mwanandoa mwingine kutokuwepo ikiwa
    kuna sababu za msingi. Hata hivyo, ni lazima mwanandoa huyo awe ametoa idhini
    hiyo mbele ya mashaidi.</p>

  <p>
    <strong>Kuwepo na Mashahidi:</strong>
    Hawa lazima wawe watu wenye akili timamu na wawe na umri wa miaka 18 na kuendelea.
    Mashahidi wanatakiwa wasiwe chini ya watu wawili</p>

  <p>
    <strong>Kusiwe na ndoa inayoendelea:</strong>
    Kwa wakristo hairuhusiwi kufunga</p>

  <p>
    <strong>Mfungishaji ndoa lazima awe na mamlaka:</strong>
    Mfungishaji ndoa ni lazima awe na leseni au kibali cha kufungisha ndoa kutoka kwa
    msajili wa ndoa. Hata hivyo, ndoa iliyofungwa na mtu asiye na leseni kisheria
    si batili ikiwa haitapingwa na mtu yeyote mahakamani</p>

  <p>
    <strong>Mwanamke asiwe katika Eda:</strong>
    kwa mujibu wa sheria za kiislamu, mwanamke wa kiislamu hatakiwi kufunga ndoa awapo
    kwenye eda ya kufiwa na mume au wakati ameachana na mume wake.Eda ni kipindi
    cha miezi 3kinachotolewa kwa mwanamke wa kiislamu aliyeachika katika ndoa au
    aliyefiwa na mumewe, ili taratibu fulani za kidini zifanyike. Kama mwanamke ambaye
    ndoa ilifungwa Kiislamu anaolewa wakati wa kipindi cha Eda hakijaisha basi ndoa
    hiyo ni batili. Lakini mfaruku au mtalikiwa awe anafuata dini ya Kiislamu. Kama
    atabadili dini baada ya kufiwa au kupewa talaka masharti ya Eda hayatambana.
  </p>

  <p>
    <strong>Ndoa itangazwe kwa muda wa siku 21 na kusiwe na pingamizi:</strong>
    Wanaotazamia kufunga ndoa wasiwe wamewekewa pingamizi la msingi na mtu yeyote. Sheria
    ya ndoa inatamka wazi kwamba kabla ya ndoa kufungwa lazima tangazo litolewe kuonyesha
    kusudio la kufunga ndoa. Tangazo lazima liwe la siku 21 kabla ndoa husika kufungwa,
    lakini pia sheria inamruhusu msajili wa ndoa kufungisha ndoa bila tangazo la
    siku 21 kama kuna sababu za msingi.</p>


  <h2>
    Haki na Wajibu wa Wanandoa
  </h2>
  <p>
    Sheria ya ndoa imeainisha haki na wajibu mbalimbali kwa wanandoa kama ifuatavyo:-
    <ol type="i">
      <li>
        <strong>Matunzo:</strong>Mume anawajibu wa kumtunza mkewe kwa malazi, mavazi na chakula
        kulingana na kipato chake. Wajibu huu huhamia kwa mke pindi mume wake anaposhindwa
        kuutimiza kwa sababu za msingi kama vile kuugua.Hata hivyo, ni muhimu kukumbuka
        kuwa, mke ambae anauwezo wa kuingiza kipato, anao wajibu wa kuchangia katika
        kutunza familia na si kumuachia mume peke yake.</li>

      <li>
        <strong>Kuishi katika nyumba ya ndoa:</strong>Nyumba ya ndoa ni ile wanayoishi wanandoa
        na inaweza kuwa nyumba waliyojenga au kupanga. Ikiwa nyumba hiyo imejengwa
        na wanandoa hakuna mwenye mamlaka ya kuiuza au kuiweka rehani kwa ajili ya
        kuchukua mkopo benki bila idhini ya mwanandoa mwenzake.
      </li>

      <li>
        <strong>Kumiliki mali:</strong>Sheria hii inatoa haki sawa kwa mume na mke kumiliki
        mali aidha kwa pamoja au kila mmoja na mali yake. Inapotokea ndoa kuvunjwa
        mahakamani mgawanyo wa mali utategemea na mchango wa kila mwanandoa katika
        upatikanji wa mali hiyo. Ikiwa mwanandoa atasema hakuchuma mali hiyo kipindi
        cha ndoa basi atapaswa athibitishe hilo. Ikiwa itathibitika kuwa alipata
        mali hiyo kabla ya ndoa au kipindi ambapo wanandoa walikuwa wametengana basi
        mali hiyo inaweza kuwa ni yake binafsi. Hata hivyo ifahamike kuwa mwanandoa
        mmoja kutokuwa na kipato haiwezi kufanya kuwa asipate mgao, kwakuwa alihusika
        katika njia nyingine ya kutoa mchango kama vile kutunza watoto, kuiweka nyumba
        katika hali ya usafi, kuitunza n.k</li>

      <li>
        <strong>Dhana ya mkopo:</strong>Mke ana haki ya kukopa kwa jina la mume wake au kuuza
        vitu vya mume kwa lengo la kuipatia familia mahitaji muhimu ikiwa mume hatoi
        mahitaji hayo bila sababu za msingi.</li>

      <li>
        <strong>Matunzo ya watoto wa ndani ya ndoa:</strong>Ni wajibu wa mwanaume kutunza
        watoto wake bila kujali anaishi nao au la. Hii ni pamoja na gharama za chakula,
        mavazi na shule.</li>

      <li>
        <strong>Uhuru wa kuishi popote:</strong>Endapo mume atafariki basi mwanamke anao
        uhuru wa kuishi popote na anayo haki ya kuolewa au kutokuolewa.</li>

      <li>
        <strong>Kufanya tendo la ndoa:</strong>Wanandoa wanao wajibu wa kutimiza tendo la
        ndoa ikiwa hakuna udhuru wa ugonjwa au sababu zingine.</li>

      <li>
        <strong>Wajibu wa kuzaa:</strong>Ikiwa mwanandoa (ambaye ni mke) anao uwezo wa kubeba
        mimba au kutunga mimba (akiwa mwanaume), ni wajibu wake kuzaa. Kuzuia kwa
        makusudi kutozaa ndani ya ndoa husababisha migogoro ya ndoa na kufanya ndoa
        kuvunjika. Hivyo wanandoa wanapaswa kujadiliana na kukubaliana wakati wa
        kuzaa, idadi ya watoto wanaotaka kuzaa na muda wa kusubiri kabla ya kupata
        mtoto mwingine.</li>
    </ol>
  </p>

  <p>Ndoa batili: Ndoa batili ni ndoa ambayo si halali kisheria toka kufungwa kwake.
    Vitu vinavyofanya ndoa kuwa batili kama vifuatavyo;</p>
  <ul>
    <li>Mmoja au wanandoa hao hawakufikisha umri unaotambulika kisheria wa kufunga ndoa</li>
    <li>Kama wanandoa hao ni maharimu</li>
    <li>Kama mmoja wa wanandoa hao alikuwa na ndoa inayoendelea (alishaoa au kuolewa)
    </li>
    <li>Mmoja au wanandoa hao walilazimishwa kuoa au kuolewa</li>
    <li>Mmoja au wanandoa hao hakushiriki katika sherehe ya kufungwa ndoa hiyo</li>
    <li>Kama mfungishaji wa ndoa hiyo hakuwa na mamlaka kisheria ya kufungisha ndoa hiyo</li>
    <li>Kama ndoa hiyo ilifungwa kwa malengo kwamba itakuwa ni ya muda mfupi (ya mkataba)
    </li>
  </ul>

  <p>
    <strong> Ndoa Batilifu:</strong> Ndoa batilifu ni ndoa ambayo itachukuliwa kisheria kuwa
    ni ndoa halali hadi hapo amri ya kuivunja itakapotolewa na mahakama. Ndoa batilifu
    ni halali kama ndoa nyingine isipokuwa ina kasoro fulani. Wanandoa katika ndoa
    hii wana haki na wajibu sawa kama ilivyo katika ndoa nyingine zisizo na kasoro.
    Kadhalika watoto waliozaliwa katika ndoa ya namna hii ni halali na wana haki
    zote kisheria.Vitu vinavyofanya ndoa kuwa batilifu ni kama vifuatavyo;</p>
  <ul>
    <li>Mwanandoa kutoweza kufanya tendo la ndoa.</li>
    <li>Mmoja wa wanandoa kudhihirika kuwa na kichaa au kifafa.</li>
    <li>Mmoja wa wanandoa kuthibitika kuwa na magonjwa ya zinaa.</li>
    <li>Mke kudhihirika kuwa alikuwa na mimba ya mwanaume mwingine wakati wa kufunga
      ndoa.
    </li>
    <li>Mwanandoa mmoja wapo kukataa kwa makusudi kufanya tendo la ndoa tangu ndoa kufungwa.</li>
  </ul>
  <p>
    <strong>Angalizo:</strong> Hata hivyo, ndoa batilifu itaendelea kuwa ndoa halali kisheria
    mpaka pale mmojawapo atakapoamua kupeleka malalamiko mahakamani na mahakama kuibatilisha
    baada ya kupata uthibitisho wa sababu yoyote kati ya hizo tajwa hapo juu.</p>

  <h2>Haki za Mwanamke katika ndoa</h2>
  <p>
    Mwanamke alie katika ndoa ana haki sawa kama zile za mwanaume ikiwa ni pamoja na
    haki ya;
    <ul>
      <li>Kununua, kumiliki au kuuza mali zake mwenyewe</li>
      <li>Kukopa kwa jina la mume wake kwa ajili ya kuihudumia familia yake</li>
      <li>Kudai au kupokea mshahara wa mume wake kwa ajili ya kuitunza familia yake pale
        ambap mume wake hawezi kutimiza wajibu huo</li>
      <li>Kuuza mali ya familia kwa ajili ya kuihudumia familia</li>
      <li>Kutonyanyaswa au kupewa adhabu za kutandikwa viboko</li>
      <li>Kupendwa, kutunzwa na kuhifadhiwa kulingana na uwezo wa mume</li>
    </ul>
  </p>

  <p>
    <strong>Angalizo: </strong>mwanamke pia ana wajibu wa kumtunza na kumhifadhi mume wake
    pale ambapo mume wake ni mgonjwa au ameshindwa kufanya shughuli zake kwa sababu
    ya kuumia au kutokuwa na kazi inayomuingizia kipato.</p>

  <img src="images/07-02.png" class="img-responsive center-block" alt="Haki za Mwanamke katika ndoa">

  <h2>Mamlaka za Ufungishaji Ndoa</h2>
  <p>Sheria imebainisha na kutoa nguvu kwa mamlaka zifuatazo kuwa na uwezo wa kufungisha
    ndoa. Watu ambao wanahitaji kufunga ndoa wanaweza kwenda kwenye mamlaka zifuatazo:</p>
  <ul>
    <li>Msajili mkuu au Msajili msaidizi katia ofisi za Wilaya/Manispaa</li>
    <li> Viongozi wa dini katika Makanisa na Msikiti</li>
    <li>Viongozi wa mila katika kabila/kijiji</li>
  </ul>

  <h2>Mahari</h2>
  <div class="callout callout-info">
    <h2>Jinsi ya kuendesha</h2>
    <p>Mwezeshaji wagawe washiriki katika makundi na wafanye yafuatayo;</p>
    <ul>
      <li> Washiriki waeleze kama mahari ni muhimu au siyo muhimu kwenye ndoa</li>
      <li>Kama ni muhimu watoe sababu na kama siyo muhimu watoe sababu</li>
    </ul>
    <h3>
      Mchango wa Mwezeshaji
    </h3>
    <p>
      Mwezeshaji funga mjadala kwa kutia msisitizo kuwa kwa mujibu wa sheria, mahari siyo
      kigezo cha kufungisha ndoa. Jambo la msingi ni kwamba wanaokusudia kufunga
      ndoa wawe wametimiza sifa za kufunga ndoa mfano umri, hiari n.k
    </p>

  </div>

  <div>
    <h2>Dhana ya Ndoa</h2>
    <div class="callout callout-info">
      <h3>Jinsi ya Kuendesha</h3>
      <p>Nini dhana ya Ndoa: Mwezeshaji wasomee washiriki kisa mkasa kifuatacho;</p>
      <p>
        <em>Juma na Mage ni vijana wanaoishi pamoja katika nyumba moja baada ya kumaliza
          masomo ya chuo kikuu. Watu hawa wanaishi kwa kipindi cha zaidi ya miaka
          sita sasa ingawa bado hawajaoana. Hata hivyo wote wanafurahia kuishi pamoja
          kama mke na mume ingawa bado hawajaamua kuzaa watoto. Kwa kipindi cha maisha
          yao walioishi pamoja wamefanikiwa kujenga nyumba Tegeta, kununua gari na
          fenicha za ndani. Juma na Mage pia wanaishi na mtoto wa dada yake na Juma
          aitwae Neema. Hatimae Neema amepata mchumba aitwae Baraka. Wazazi wa Neema
          wapo mbali na kijiji na wametoa ruhusa kwa Mage na Juma kupokea barua ya
          uchumba wa Neema kwa niaba yao. Siku ya siku ilipofika, kuna baadhi ya
          dada wa Juma walitaka Mage asiwepo kwenye kupokea mahari eti kwa sababu
          sio mke halali wa Juma. Pia wakamtaka Juma amfukuze mwanamke huyo kwani
          pamoja na kwamba hajamuoa pia inaonekana kuwa hazai. Wakamshauri Juma kuoa
          mwanamke mwingine. Hatimae, Juma akaamua kumfukuza Mage nyumbani kwao bila
          ya kumpatia kitu chochote sababu hawakuwa wameoana na pia vitu vyote viko
          kwenye jina la Juma. Mage amefungua madai mahakamani anadai kuwa yeye alikuwa
          mke halali wa Juma na hivyo anadai kupewa talaka na pia kugawiwa mali waliyochuma
          pamoja baada ya kuachana.</em>
      </p>
      <p>Maswali kwa washiriki</p>
      <ul>
        <li> Je ni kweli Juma na Mage walikuwa wanandoa au si wanandoa? Jadili.</li>
        <li>Mage baada ya kufukuzwa na Juma, ana haki yeyote ya kupata mgao wa mali walizochuma
          wakati akiishi na Juma? Kwa nini?</li>
        <li>Nini ni faida za kufunga ndoa/</li>
        <li>Zipi ni hasara za kuishi kama mke na mume bila kufunga ndoa?</li>
      </ul>
    </div>

    <div class="callout callout-default">
      <h2>
        Mchango wa Mwezeshaji
      </h2>
      <p>
        Baada ya washiriki kujadili kisa hiki, mwezeshaji elezea dhana ya ndoa na mambo muhimu
        yanayojenga dhana hiyo kwa kufafanua kama ifuatavyo;
      </p>
    </div>

    <h3>Dhana ya Ndoa</h3>
    <p>Sheria ya Ndoa ya mwaka 1971 inatambua kuwepo kwa dhana ya ndoa kwa mujibu wa
      kifungu cha 160. Kwa mujibu wa kifungu hiki, sheria ya ndoa inaeleza kwamba
      watu wawili (mke na mume) ni wanandoa ingawa hawajafuata taratibu zozote za
      kufunga ndoa iwe kimila, kidini au kiserikali.</p>
    <p>Na ili mke/Mume aweze kuithibitishia mahakama kuwa alikuwa anaishi kwenye dhana
      ya ndoa, mambo yafuatayo ni muhimu.</p>

    <ol type="i">
      <li>Kwamba wanandoa walipoanza kuishi kwenye dhana ya ndoa, hawakuwa na ndoa inayoendelea;</li>
      <li>Wanandoa hao wanaishi/waliishi kwa pamoja kwa muda wa miaka miwili mfululizo
        na jamii inayowazunguka inawatambua kuwa mume na mke;</li>
      <li>Wanandoa hao wametimiza umri unaokubalika kisheria ambao ni miaka 18.</li>
    </ol>

    <p>
      <strong>Angalizo:</strong> Dhana ya ndoa inaweza kukanushika mahakamani ikiwa mmoja
      wa wenzi hao atatoa ushahidi wa kuonyesha kuwa hawakuishi kama mke na mume
      au muda wa miaka miwili haukutimia.
    </p>
    <p>Dhana hii ya ndoa husimama pale tu ambapo hakuna mmoja kati ya wenzi hao wawili
      aliyekuwa na ndoa inayoendelea wakati akiingia katika mahusiano hayo. Kwa hiyo,
      kimada au ‘nyumba ndogo’ ya mtu mwenye ndoa hawezi kudai haki ya ‘dhana ya
      ndoa’.</p>


    <h3>Usajili wa Ndoa.</h3>
    <p>
      Sheria ya ndoa inamtaka kila mwanandoa kusajili ndoa yake katika mamlaka husika ndani
      ya siku 30 baada tu ya kufunga ndoa. Ndoa za aina zote zinatakiwa kusajiliwa
      kwenye mamlaka husika na kutolewa cheti cha ndoa.
    </p>
    <ul>
      <li>Kama ndoa ilifungwa kimila, au kiislamu, na kama msajili hakuwepo, mwanandoa
        atatakiwa kwenda kusajili ndoa hiyo kwa Msajili wa wilaya au kwa kadhi (kama
        ni ndoa ya kiislamu) ndani ya siku 30.</li>
    </ul>

    <p>
      Ndoa ambazo zimefungwa muda mrefu pia zinaweza kusajiliwa kama haikusajiliwa kabla.
    </p>
    <p>
      <strong>Faida za Kusajili Ndoa</strong>
    </p>
    <ul>
      <li>Usajili wa ndoa na cheti cha ndoa unarahisisha taratibu na mashauri yanayohusu
        mirathi kwa kujua aina ya ndoa na yupi ni mke/mme halali, hivyo kusaidia
        kulinda haki ya mjane na mgane.</li>
      <li>Pia katika mashauri ya talaka, cheti kitahitajika mahakamani katika kuthibitisha
        mzazi halali wa mtoto na kuamua juu ya nani atakaa na mtoto.</li>
      <li>Cheti cha ndoa kinahitajika katika sehemu nyingi zinazochangia kujenga uchumi
        wa familia, kama vile wakati wa kuuza ardhi, kuomba mikopo benki n.k</li>
      <li>Pia usajili wa ndoa na cheti cha ndoa unawatambulisha wanandoa kimataifa pale
        watakapohitaji kusafiri kwenda nchi za nje.</li>
      <li>Pia inasaidia katika kuweka ushahidi kwamba watu hawa ni wanandoa, na kusaidia
        katika regista na kumbukumbu za taifa.</li>
      <li>Umiliki wa mali – kusajili ndoa yako kunasaidia katika kutambulisha wanandoa
        halali, hii itasaidia katika kujua nani ana haki ya kumiliki mali za ndoa.
        Wanandoa wana haki sawa ya kumiliki mali walizonazo ndani ya ndoa.</li>
    </ul>
  </div>

  <div>
    <h2>
      Talaka
    </h2>
    <div class="callout callout-info">
      <h3>Jinsi ya Kuendesha</h3>
      <p>
        Mwezeshaji jadili pamoja na washiriki maswali yafuatayo:-
      </p>
      <ul>
        <li>Talaka ni nini?</li>
        <li>Ni nani anaweza kutoa talaka?</li>
        <li>Ni sababu zipi zinaweza kufanya kutolewa talaka?</li>
      </ul>

    </div>
    <div class="callout callout-default">
      <h3>Mchango wa Mwezeshaji</h3>
      <p>
        Mwezeshaji toa ufafanuzi wa talaka ni nini na mambo muhimu katika kushughulikia masuala
        ya talaka kwa kutumia ujuzi wako na msaada wa mwongozo huu kama inavyoelezwa
        hapo chini.
      </p>
    </div>
  </div>

  <h3>
    Maana ya Talaka
  </h3>
  <p>
    Kwa mujibu wa dini ya kiislamu ndoa inaweza kuvunjwa kwa njia ya talaka. Hata hivyo
    kwa mujibu wa Sheria ya Ndoa, ndoa itahesabika kuwa imevunjika ikiwa imevunjwa
    na mahakama pekee</p>
  <p>
    Kwa maana hiyo, talaka inaweza pia kutafsiriwa kuwa ni ruhusa ya kisheria ambayo
    mahakama hutoa kwa mume au mke kumwacha wanandoa mwenzake</p>

  <h3>Sababu za Kutoa Talaka</h3>
  <p>
    Mahakama hutoa talaka inapoona na kuridhika kuwa ndoa imevunjika kiasi ambacho haiwezi
    kurekebishika tena. Ili kuthibitisha kuwa ndoa imevunjika na haiwezi kurekebishika
    tena, mahakama hutumia vigezo vikuu vifuatavyo:-
  </p>
  <ol type="i">
    <li>Ukatili: unaweza ukawa wa maneno kama vile matusi au ukawa wa matendo (kama vile
      kwa mwanandoa);</li>
    <li>Uasi/utoro;</li>
    <li>Ugoni/kufumaniwa;</li>
    <li>Kulawiti/kuingilia kinyume na maumbile;</li>
    <li>Kutotimiza tendo la ndoa kwa makusudi;</li>
    <li>Kutengana kwa zaidi ya miaka mitatu (3);</li>
    <li>Kifungo cha mwenza kisichopungua miaka mitano (5) au cha maisha;</li>
    <li>Dhana ya vifo kwa kipindi kisichopungua miaka mitano (5);</li>
    <li>Kichaa kisichotibika na kiwe kimethibitishwa na madaktari bingwa wa magonjwa
      ya akili wasiopungua wawili.</li>
  </ol>

  <h3>Taratibu za kuomba talaka</h3>
  <p>
    Kwa utaratibu wa kisheria, mwanandoa anayetaka kupata amri ya mahakama ya kuvunja
    ndoa yake anapaswa afanye yafuatayo;-
  </p>
  <ol type="i">
    <li>Atapeleka malalamiko yake kwenye Baraza la Usuluhishi la Ndoa linalotambulika
      kisheria. Mabaraza hayo ni BAKWATA, baraza la ndoa la kanisa, baraza la kata
      na baraza la kamishna la ustawi wa jamii.</li>
    <li>Baraza likishindwa kusuluhisha wanandoa litatoa hati ya kwenda mahakamani.</li>
    <li>Akipata hati hiyo ya kushindikana kwa usuluhishi atafungua shauri la kutaka talaka
      mahakamani, ataomba mali walizochuma zigawanywe na pia ataomba mahakama ielekeze
      jinsi uangalizi na malezi ya watoto yatakavyokuwa.</li>
    <li>Ataambatanisha orodha ya watoto wa ndoa na umri wao katika hati ya kudai talaka.
    </li>
    <li>Ataambatanisha pia orodha ya mali za wanandoa hao walizochuma pamoja wakati wa
      ndoa yao.</li>
  </ol>

  <p>
    <strong>Angalizo: </strong>ndoa yoyote haiwezi kuvunjwa hadi iwe imefikisha muda wa miaka
    miwili, labda kuwe na sababu nzito ambayo inaweza kuishawishi mahakama kutoa
    hati ya talaka kabla ya ndoa kutimiza miaka miwili.</p>

  <h3>Uangalizi na Matunzo ya Watoto Baada ya Ndoa Kuvunjika</h3>
  <p>
    Kwa kawaida mzazi yoyote anaweza kuomba apewe amri ya kukaa na mtoto baada ya ndoa
    kuvunjika. Mahakama ndio yenye mamlaka ya kuamua mtoto ataishi na nani pindi
    ndoa inapovunjwa na baada ya ndoa kuvunjika. Amri ya kubeba dhamana ya malezi
    ya mtoto/ watoto inaweza kutolewa kwa baba, mama au ndugu wa karibu wa mtoto/watoto.</p>
  <p>
    Haitajalisha mtoto/watoto watakaa na nani, mume na mke watatakiwa kuchangia kutoa
    matunzo kwa ajili ya watoto, na kuhakikisha haki zao za msingi kama elimu, chakula,
    mavazi, kutibiwa, hazipotei.
  </p>
  </div>

  <p>
    <strong>Sehemu ya Pili - Ndoa za Utotoni/Ndoa Katika Umri Mdogo</strong>
  </p>
  <div class="callout callout-info">
    <h3>Jinsi ya Kuendesha</h3>
    <ol type="1">
      <li>Mwezeshaji andika kwenye bango kitita au ubaoni neno Ndoa za Utotoni kama kichwa
        cha habari. Chini ya kichwa cha habari andika maneno yafuatayo:
        <ul>
          <li>Ndoa</li>
          <li>Mtoto</li>
        </ul>
      </li>
      <li>Waombe washiriki kwa namna waelewavyo wao waeleze maana ya (a) Ndoa (b) Mtoto.
      </li>
      <li>Washiriki pia waeleze yafuatayo
        <ul>
          <li>Ndoa za utotoni ni nini</li>
          <li>Kwa nini kuna ndoa za utotoni kwenye jamii zao</li>
          <li>Je kuna madhara yeyote yatokanayo na ndoa za utotoni, kama ndiyo madhara
            hayo ni yapi, kama hakuna kwa nini?</li>
          <li>Orodhesha majibu ya washiriki kwenye bango kitita ili uyatolee ufafanuzi</li>
        </ul>
      </li>

    </ol>

  </div>

  <div>
    <h2>Ndoa za Utotoni</h2>
    <h3>Ndoa za utotoni ni nini?</h3>
    <p>
      Mtoto ni mtu yeyote mwenye umri chini ya miaka 18. Hivyo basi ndoa za utotoni ni
      kitendo cha kuishi maisha ya mke na mume na mtu mwenye umri chini ya miaka
      18. Ufungishaji wa ndoa kwa watu walio chini ya umri wa miaka 18 ni ukiukaji
      wa haki za mtoto.
    </p>
    <p>
      Tanzania ni miongoni mwa nchi zinazoongoza kwa ndoa za utotoni duniani. Tafiti mbalimbali
      zinaonesha kuwa mnamo mwaka 2010,asilimia 37 ya wanawake wenye umri wa miaka
      20 hadi 24 walioolewa kabla ya kufikisha miaka 18. Maana yake ni kwamba wasichana
      wawili (2) kati ya watano (5) nchini Tanzania waliolewa wakiwa watoto.

    </p>
    <p>Kwa mujibu wa Chama cha Wanahabari Wanawake Tanzania (TAMWA) ndoa za umri mdogo
      zinaonekana ni jambo la kawaida nchini Tanzania. Mikoa inayoongoza kwa ndoa
      za utotoni ni Shinyanga (asilimia 59), Tabora (asilimia 58), Mara (asilimia
      55), Dodoma (asilimia 51), Lindi (asilimia 48), Mbeya (asilimia 45), Morogoro
      (asilimia 42), Rukwa (asilimia 40), Ruvuma (asilimia 39), Mwanza (asilimia
      37), Kagera (asilimia 36), Mtwara (asilimia 35), Manyara (asilimia 34), Pwani
      (asilimia 33), Tanga (asilimia 29), Arusha (asilimia 27), Kilimanjaro (asilimia
      27), Kigoma (asilimia 26), Dar es Salaam (asilimia 19), na Iringa (asilimia
      8).</p>
    <p>
      Kikwazo kikubwa katika kupambana na tatizo la ndoa za utotoni ni sheria ya ndoa ya
      mwaka 1971. Sheria hii inaruhusu wasichana wenye miaka 14 kuolewa (kwa ruhusa
      maalum ya wazazi), inaruhusu wasichana wenye umri kuanzia miaka 15 kuolewa
      iwapo umbile lao linaonekana kubwa.</p>

    <h3>Baadhi ya Sababu ya Ndoa za Utotoni</h3>
    <h4>Sheria ya Ndoa ya Mwaka 1971</h4>
    <p>
      Sheria ya ndoa hubagua kati ya wasichana na wavulana, ikitambua umri wa miaka 15
      kama umri wa kisheria wa mwanamke kuweza kuolewa na umri wa miaka 18 kwa mwanaume
      kuweza kuoa. Sheria hiyo inaashiria kukubalika kwa dhana kwamba miaka michache
      baada ya kupevuka, wasichana huwa tayari kufanya ngono na kupata watoto, haya
      pia ndiyo mapokeo katika tamaduni nyingi hapa nchini
    </p>

    <h3>Mgongano/Mkinzano wa Sheria Hapa Nchini</h3>
    <p>

      Mgongano wa sheria hapa nchini kwa kiwango kikubwa pia unachangia kushamiri kwa ndoa
      za utotoni. Sheria ya mtoto ya mwaka 2009 haitaji moja kwa moja umri wa kuolewa,
      hata hivyo inafafanua kuwa mtoto ni mtu yeyote wa umri wa chini ya miaka 18.
      Kwa hali hiyo basi, sheria ya ndoa ya mwaka 1971 inaridhia moja kwa moja ndoa
      za utotoni. Pia sheria ya kanuni za adhabu inawabagua wasichana kwa kuruhusu
      ndoa za umri mdogo mradi tu mke na mume hawatafanya tendo la ndoa hadi wafikishe
      umri wa miaka kumi na tano au zaidi na wawe hawajatengana. Kumpa majukumu ya
      ndoa mtoto wa kike kabla ya kufikisha umri wa miaka 18 ni kumbagua na kumnyima
      fursa sawa za elimu, ukuaji na afya ya akili, afya ya uzazi, na kufurahia utoto
      wake sawa na mwenzie wa jinsi ya kiume.
    </p>

    <img src="images/07-03.png" class="img-responsive center-block" alt="Mgongano/Mkinzano wa Sheria Hapa Nchini">

    <h3>Kumaliza mgogoro wa ukatili wa kijinsia</h3>
    <p>Kumaliza mgogoro wa ukatili wa kijinsia</p>

    <h3>Ulinzi</h3>
    <p>Wakati mwingine wazazi huamini kwamba ndoa hizi zinawalinda wasichana hasa pale
      wanapoona kwa kufanya hivyo huenda wanawaepusha wasichana na ukatili wa kimwili
      au kingono. Hata hivyo dhana hii si ya kweli hata kidogo kwani tafiti zinaonesha
      kuwa wasichana walioolewa kwenye umri mdogo wamekuwa wakipata mateso makubwa
      kwenye ndoa zao ikiwemo kupata mimba za utotoni ambazo wakati mwingine husababisha
      vifo na maradhi ya kudumu</p>

    <h3>Umasikini</h3>
    <p>Kwa baadhi ya familia masikini sana mahari inayolipwa, kama chanzo cha mapato
      kwenye familia na wazazi huamini kuwa kwa kumuozesha binti katika umri mdogo
      kunapunguza mzigo na gharama kwa familia kwani baba anakuwa amepunguza idadi
      ya watu wa kuwalisha, kusomesha na kutunza</p>

    <h3>Mila na desturi</h3>
    <p>Ndoa za utotoni kwenye Mila na desturi za makabila mengi ya Tanzania zinatokea
      kwa sababu tu ni utamaduni. Kwa sababu eti imekuwa hivyo katika jamii zetu
      vizazi kwa vizazi basi tuendeleze ndoa za utotoni. Ikumbukwe kuwa tamaduni,
      mila na desturi zililetwa na watu/binadamu na zinaweza kubadilika. Huko nyuma
      mababu na mabibi hawakufahamu madhara ya ndoa za utotoni na mazingira ya ulimwengu
      yamebadilika sana. Kizazi hiki cha sasa kina wajibu wa kuachana na utamaduni
      huu unaombagua mtoto wa kike.</p>

    <h3>Majukumu ya Kijinsia</h3>
    <p>Kwenye jamii nyingi nchini ambako ndoa za utotoni zimeshamiri watoto wa kike
      wanabaguliwa na kutothaminiwa sawa na wenzao wa jinsi ya kiume. Mara nyingi
      huonekana kama mzigo kwa familia kutunza na kusomesha. Jitihada zifanyike kubadili
      mitazamo na kusisitiza kuwa watoto wa kike ambao hawaozwi wakiwa na umri mdogo
      na wamemaliza masomo yao bila kukatishwa kwa sababu yeyote ile wana nafasi
      kubwa ya kutoa mchango kwenye maendeleo ya familia na jamii.</p>

    <h2>Madhara ya Ndoa katika Umri Mdogo</h2>
    <h3>Vifo kutokana na mimba za utotoni</h3>
    <p>Wasichana wanaoolewa katika umri mdogo wako katika hatari kubwa ya kupoteza maisha
      kutokana na kupata mimba katika umri mdogo. Tafiti zinaonesha kuwa wengi ya
      wajawazito wanaopoteza maisha wakati wa kujifungua ni wale walio na umri chini
      ya miaka 18. Aidha, watoto wachanga wanaozaliwa na mama mwenye umri mdogo wanakabiliwa
      na hatari kubwa zaidi ya kupoteza maisha kuliko wale waliozaliwa na mama wa
      umri mkubwa. Wataalamu wanasema miongoni mwa kila vichanga 1,000 vinavyozaliwa
      na mama wa umri wa chini ya miaka 18, vichanga 41 hupoteza maisha ndani ya
      mwezi mmoja baada ya kuzaliwa. Hata hivyo mama anapokuwa na umri wa miaka 20
      hadi 29, idadi ya vifo vya vichanga hupungua hadi kufikia vifo 22 kwa kila
      vichanga 1,000 vilivyozaliwa hai. Pia kutokana na kupata mimba wakiwa watoto
      mno katika ndoa zao mara nyingi wasichana hukatiza masomo yao na kukosa haki
      ya kupata elimu, uhuru wa kiuchumi, na hukabiliwa na unyanyasaji wa majumbani
      kwa sababu ya hali yao ya ujauzito ikiwemo ubakaji wa kwenye ndoa.</p>

    <h3>Ongezeko la hatari za kiafya</h3>
    <p>
      Hatari kadhaa za kiafya pia huwakabili wasichana wanaoolewa katika umri mdogo ikiwemo
      kupasuka mirija ya uzazi, mimba kutunga nje ya mfuko wa uzazi, kupata fistula
      (Kwa kitaalamu fistula hujulikana kama njia isiyo ya kawaida inayounganisha
      mfuko wa mkojo na uke, ambayo huruhusu mkojo na/au haja kubwa kutoka kwenye
      kuta za uke bila mwanamke kuwa na uwezo wa kujizuia. Fistula hutokea baada
      ya mwanamke kupata madhara wakati wa kujifungua pale ambapo kichwa cha mtoto
      ni kikubwa kuliko njia ya uzazi. Mimba katika umri mdogo hasa kutokana na ndoa
      za utotoni ni chanzo kikubwa cha tatizo la Fistula. Pia ndoa za utotoni zinaongeza
      athari ya maambukizo ya VVU na UKIMWI kwa wasichana kwani mara nyingi hawana
      sauti kwenye ndoa kuweza kufanya maamuzi ya kutumia kinga wakati wa tendo la
      ndoa.</p>
    <h3>
      Kumnyima mtoto wa kike haki ya kupata elimu</h3>
    <p>
      Haki ya Elimu ni haki ya kikatiba nchini Tanzania. Ibara ya sita (6) ya katiba inaeleza
      kuwa “Kila mtu nayo haki ya kujielimisha na kila raia atakuwa huru kutafuta
      elimu katika fani anayoipenda hadi kufikia upeo wowote kulingana na stahili
      na uwezo wake.” Hata hivyo watoto wa kike wamekuwa wakikatizwa masomo yao au
      kutopelekwa shuleni kabisa (na wazazi au walezi wao) ili kuwaoza. Tafiti zinaonesha
      kuwa uwiano wa watoto wa kike na kiume hupungua kadri wanavyoendelea na masomo
      ingawa wakati wa uandikishaji uwiano huwa sawa. Kupungua kwa uwiano mara nyingi
      husababishwa na wasichana kukatizwa masomo kwa ajili ya kuolewa au kupata mimba.
      Huu ni uvunjaji wa haki za binadamu, kuvunja katiba ya nchi na kukiuka sheria
      za nchi zinazotoa haki sawa ya elimu kwa watoto wa kike na wa kiume bila kujali
      jinsi zao au hali zao za kiafya, kiuchumi, kitamaduni na kisiasa. Ikumbukwe
      kuwa wahenga walinena “Elimu ni Ufunguo wa Maisha”. Katika mfumo wa maisha
      ya mwanadamu elimu imekuwa nyenzo muhimu ya kumpa mwanadamu maarifa, ujuzi
      na stadi za kukabiliana na changamoto zinazomkabili binadamu katika mazingira
      anayoishi. Mtoto wa kike pia anahitaji nyenzo hii imsaidie kukabiliana na changamoto
      za maisha.</p>
    <h3>
      Umasikini</h3>
    <p>
      Kwa kuwa mara nyingi hukatizwa masomo hivyo kushindwa kuhitimu elimu yao wasichana
      wanaoolewa katika umri mdogo, mara hivyo hukosa uwezo wa kuchangia katika pato
      la kaya. Matatizo ya kiuchumi huwasababishia wasichana walio kwenye ndoa katika
      umri mdogo usumbufu mkubwa kwenye ndoa zao kwa kuwa tegemezi kupita kiasi kwa
      waume zao jambo ambalo huwaweka katika hatari zaidi ya kufanyiwa vitendo vya
      unyonyaji na ukatili.
    </p>

    <h3>Ukatili wa kijinsia</h3>
    <p>
      Wasichana kwenye ndoa za umri mdogo wako katika hatari ya kufanyiwa vitendo vya ukatili
      wa kijinsia kuliko kundi lolote lile kwa kuwa kwa umri wao mara nyingi hawawezi
      kujitetea dhidi ya vitendo vya ukatili mfano kupigwa au kulazimishwa ngono,
      mara nyingi hawana ufahamu wa haki zao na ni tegemezi kiuchumi.</p>

    <h3> Ubaguzi dhidi ya wasichana</h3>
    <p>
      Ndoa katika umri mdogo zinaongeza ubaguzi dhidi ya wasichana kwani sheria inaruhusu
      ndoa kwa wasichana wenye umri wa miaka15 kuolewa kukiwa na idhini ya wazazi
      na miaka 14 kwa idhini ya mahakama. Hata hivyo hakuna mahala popote pale sheria
      inataja mtoto wa kiume kupata idhini ya wazazi au mahakama pale anapotaka kuoa.
      Huu ni ubaguzi dhidi ya watoto wa kike na ni kuwanyanga’anya uhuru wa kufurahi
      haki zao utotoni kama ilivyoanishwa kwenye sheria ya mtoto ya mwaka 2009, ni
      uvunjaji wa katiba ya nchi inayotoa haki sawa kwa wanawake na wanaume na ukiukaji
      mkubwa wa haki za binadamu na haki za wanawake</p>
  </div>

  <h2>Tufanye nini kukabiliana na ndoa za umri mdogo?</h2>

  <div class="callout callout-info">
    <h3>Jinsi ya Kuendesha</h3>
    <ol type="1">
      <li>Mwezeshaji waelekeze washiriki kila mmoja amgeukie jirani yake (wawe wamegeukiana
        wawili wawili) na wajadili na kujibu suala lifuatalo;
        <ol type="a">
          <li>Je jamii ifanye nini ili kukomesha ndoa zinazofungwa katika umri mdogo?</li>
          <li>Andika majibu ya washiriki kwenye bango kitita na utumie majibu yao kama
            mwongozo kufafanua hatua za kuchukua kukomesha ndoa katika umri mdogo
          </li>
        </ol>
      </li>
    </ol>

  </div>

  <h3>Mchango wa Mwezeshaji</h3>
  <p>
    Mwezeshaji eleza kuwa ndoa za utotoni ni tatizo kubwa na itagharimu muda na fedha
    nyingi kulimaliza. Lakini jamii inaweza kutumia baadhi ya mikakati ifuatayo kupunguza
    tatizo hili. Mikakati hiyo ni:</p>
  <ul>
    <li>Wasaidizi wa kisheria wawajengee uwezo viongozi na wazee wa mila ili waelewe
      madhara ya ndoa za utotoni katika familia na jamii wanayoishi </li>
    <li>Wasaidizi wa kisheria waishawishi jamii kujenga tabia ya kuwashirikisha viongozi
      muhimu katika jamii wakiwemo wale wa kimila ili kuwe na uelewa wa aina inayofanana
      miongoni mwao kuhusu haki za wasichana na wanawake na athari za ndoa za utotoni
      kwa familia na jamii wanayoishi </li>
    <li>Elimu kwa jamii ili kubadili mitizamo, mila na desturi zinazochangia kushamiri
      kwa ndoa za umri mdogo </li>
    <li>Kushirikisha viongozi wa dini na kuwaomba watumie majukwaa yao siku za ibada
      kukemea ndoa za umri mdogo na kutoa elimu ya madhara ya ndoa hizi kwa waatharika.</li>
    <li>Kuwajulisha wanawake na wasichana haki zao za kikatiba na kisheria na kuwawezesha
      wasichana na wanawake kutetea haki hizo kwa njia ambayo ni sahihi na inakubalika
      na jamii zao </li>
    <li>Kuwashirikisha wanaume na watoto wa kiume kwenye ulinzi na utetezi wa haki za
      watoto wa kike kwa namna ambayo inakubalika na jamii </li>
    <li>Kujenga mahusiano bora na mamlaka husika kwenye jamii mfano serikali za vijiji,
      mitaa, idara za ustawi wa jamii, maendeleo ya jamii, viongozi wa kimila, wakunga
      wa jadi, mangariba n.k ili kwa pamoja kushirikiana kupinga na kutokomeza ndoa
      za utotoni </li>
    <li>Kutoa taarifa polisi au kwenye mamlaka nyingine mfano serikali ya kijiji pale
      inapobainika kuna ushahidi wa kumuoza mtoto chini ya umri mdogo au kumkatiza
      masomo mtoto wa kike au wa kiume kwa sababu yeyote ile </li>
    <li>Wazazi na wanajamii kuhakikisha kwamba watoto wa kike wanapata haki yao ya elimu
      na wanahitimu masomo yao sawa na wenzao wa jinsi ya kike </li>
    <li>Jamii kuendelea kuzisisitiza serikali za mitaa ili kuishawishi serikali kufanya
      mabadiliko kwenye sheria ya ndoa ya mwaka 1971 ili umri wa kufunga ndoa uwe
      miaka 18.</li>
  </ul>

  <p>
    <strong>Angalizo:</strong> Ni muhimu pia kuwekeza kwa wasichana na wanawake ili wapate
    fursa za elimu na uwezo wa kujitegemea kiuchumi
  </p>

  <!-- Scripts -->
  <script src="js/jquery.min.js"></script>
  <script src="js/bootstrap.min.js"></script>
</body>

</html>
