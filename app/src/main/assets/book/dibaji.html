<html lang="sw">

<head>
  <meta charset="utf-8">
  <meta http-equiv="x-ua-compatible" content="ie=edge">
  <title>Dibaji</title>
  <meta name="description" content="">
  <meta name="viewport" content="width=device-width, initial-scale=1">

  <link rel="stylesheet" href="css/bootstrap.css">
  <link rel="stylesheet" href="css/main.css">
</head>

<body>
  <h1 class="frontmatter">Dibaji</h1>
  <h2>
    Maelezo ya Jumla Kuhusu Mwongozo Huu
  </h2>
  <p>
    Kufanikisha uwezeshaji wa wasaidizi wa kisheria, ni muhimu sana kufahamu mila, tamaduni
    na desturi za jamii katika maeneo unakofanyikia uwezeshaji huo. Ni muhimu sana
    kuzingatia mazingira ya kijamii watokayo wasaidizi wa kisheria ili mafunzo yatolewayo
    yakidhi mifumo na mahitaji ya jamii husika. Wasaidizi wa kisheria wanatoka katika
    mazingira tofauti mfano mjini, vijijini, jamii za wafugaji, wakulima, wafanyabiashara
    ndogondogo, wafanyakazi sekta rasmi na isiyo rasmi, wenye imani tofauti za dini
    n.k.. Ufahamu wa mila, desturi, tamaduni na mitazamo utakuwezesha kutambua mbinu
    gani itafaa ili kubadilisha mitazamo na kuhamasisha ulinzi wa haki za binadamu
    katika jamii.
  </p>

  <p>
    Kwa kila mada jadili na washiriki mifano ya mila zao zinamlinda vipi mwanawake, sifia
    uzuri wa mila za jamii hiyo lakini kwa umakini mkubwa bila kuwakosea na kuwaudhi
    washiriki na wanajamii, sisitiza kwamba baadhi ya mila hazifai katika mazingira
    ya dunia ya sasa na ni vema zikabadilika. Pata mtizamo wa washiriki kwenye msimamo
    wako huo, wao wanaonaje mila hizo. Mara zote ni vema kuwatumia wawezeshaji wenye
    ujuzi wa huduma ya msaada wa kisheria ambao ni watu wa jamii husika, wanatoka
    au wameishi eneo husika na wanafahamu vema mila, desturi, tamaduni na mazingira
    ya eneo hilo.
  </p>

  <p>
    Mara zote hakikisha unatumia mbinu shirikishi za uwezeshaji ili kufanikisha kuyafikia
    malengo ya mafunzo. Jitahidi kwa kadri uwezavyo kujifunza na kutumia mbinu tofauti
    tofauti ambazo zinakidhi kulingana na mahitaji ya mada husika, mazingira, vifaa
    ulivyonavyo, aina ya washiriki, muda, n.k. Jambo hili lizingatiwe kwenye kila
    mada iliyopo kwenye mwongozo huu. Kwa muda wote wa mafunzo patakuwepo mazoezi
    kadhaa kwa vikundi. Jaribu iwezekanavyo kugawa vikundi kwa idadi sawa kinambari
    na kijinsi. Ni pale tu inapokuwa lazima ndipo vikundi vinaweza kugawanywa kwa
    misingi ya jinsi. Baada ya kazi za vikundi washiriki watawasilisha kazi zao.
    Kwa kawaida mshiriki hujitolea kufanya moja ya hayo lakini kama mwezeshaji jaribu
    kuona kuwa kila mshiriki anapata nafasi ama ya kuandika au ya kuwasilisha. Hakikisha
    kuwa washiriki hawawapi watu wale wale jukumu la kufanya kazi waliyopewa.
  </p>

  <p>
    Mwezeshaji hakikisha kwa kila mada unaeleza malengo ya mada hiyo. Hakikisha pia umegawa
    ratiba ya mafunzo na kuwataka washiriki wajiandae kwa mafunzo kulingana na ratiba
    ya kila siku. Kila jioni wakumbushe washiriki mada ya siku inayofuata na usisitize
    wajiandae vema ikiwemo kujisomea na kurejea mazingira halisi ya jamii wanayotoka
    au kuihudumia.
  </p>

  <p>
    Ujuzi na maarifa ya mbinu za uwezeshaji, ufahamu wa sheria na huduma ya msaada wa
    sheria, ufahamu wa dhana ya msaidizi wa kisheria na nafasi aliyonayo katika jamii,
    ufahamu wa jamii husika na matatizo ya kisheria na haki za binadamu na changamoto
    zake katika jamii hiyo ndiyo sifa kubwa ya kuwa mwezeshaji wa programu za mafunzo
    kwa wasaidizi wa kisheria.
  </p>
  <!-- Scripts -->
  <script src="js/jquery.min.js"></script>
  <script src="js/bootstrap.min.js"></script>
</body>

</html>
